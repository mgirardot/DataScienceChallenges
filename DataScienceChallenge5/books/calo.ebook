





                                  Embéo
                             e Majaró Lucas.


                                BROTOBORO

                   randado andré la chipe griega, acána
                    chibado andré o Romano, o chipe es
                            Zincales de Sesé.

                      [Picture: Decorative divider]

                       EL EVANGELIO SEGUN S. LUCAS,
                           traducido al Romaní,
                  _ó dialecto de los Gitanos de España_.

                      [Picture: Decorative divider]

                                  1837.

Ocóna embéo lo chibó en Calo-romano GEORGE BORROW, lacró e Plastañi
Biblica, andré o foros de Badajoz opré a mixa de Laloró, chaomo e berji
de Jesunvais de 1836.

                                * * * * *

Ὡς ἐὰν πορεύωμαι εἰς τὴν Σπανίαν, ἐλεύσομαι πρὸς ὑμᾶς· ἐλπίζω γὰρ
διαπορευὸμενος θεάσασθαι ὑμᾶς.  EPIST. AD ROMAN. cap. XV, vers. XXIV.




JERÓ I.


1.  Á cána que sares han penchabado chibar de pacuaró a narracion es
buchías que andré amángue han sinado quereladas.

2.  Sásta junos as penáron á amángue sos desde o principio as diqueláron
sa’ desquerias aquías, y sináron ministres e varda.

3.  Pre o matéjo ha parecido lachó á mángue, despues de orotar mistós
sasta se las quereláron desde o principio, libanartelas de pacuaró, ó
baro Theophilo.

4.  Somia que pincharéles a chachipen de ocolas buchías andré que has
sinado instruido.

5.  Sinaba andré os chibéses de Herodes, Crállis de Judea; yeque erajai,
sos se hetó Zacharias, e baji de Abías, y desqueri romi es dugidas de
Aaron, y o nao de ocóna Elisabeth.

6.  Y sinaban os dui lachés anglal de Debél, pirando bi grecos andré os
sares mandamientos y eschastras e Erañoró.

7.  Y na terelaban chaboro, presas Elisabeth sinaba estéril, y os dui
chalados dur andré sus chibéses.

8.  Y anacó que querelando Zacharias desquero ministerio anglal de Debél
andré o orden de desqueri begai,

9.  Segun o costumbre es erajais, sicabó por desquerí baji á chibar o
incienso, chalando andré a cangri e Erañoró.

10.  Y os hambés catanés sinaban abrí manguelando á Un-debél á la ocana e
incienso.

11.  Y dicó al Manfariel e Erañoró, sinando en pindré á la bastarí e
altar e incienso.

12.  Y Zacharias al dicarle cangueló, y peró dal opré ó.

13.  Tami o Manfariel le penó: Na darañeles Zacharias, presas tirias
ocanagimias han sinado juneladas: y tiri romi Elisabeth chindará á tucue
yeque chaboro, y araquelarás desquero nao Juan.

14.  Y terelarás pesquital y alegría, y se asaselarán baribustres manuces
andré desquero nacimiento.

15.  Presas sinará haro anglal o Erañoró; y na piyará mol ni peñacoró, y
sinará perelaló e Peniche desde as poriás de sun dai.

16.  Y á baribústres es chabores de Israel querelará limbidiar al Erañó,
o Debél de junós.

17.  Presas ó chalará anglal de ó sa’ la suncai y sila de Elias, somia
querelar limbidiar os carlochines es batuces á os chabores, y os sos na
pachibélan al drun es majarés, somia preparar al Erañó una sueti
perfecta.

18.  Y penó Zacharias al Manfariel: ¿en que pincharé ocóno? presas menda
sinelo puró, y minri romí sinela dur andré desqueres chibéses.

19.  Y rudeló o Manfariel y penó: sinelo Gabriel, sos asisto anglal de
Debél: y sinelo bichabado á penarte, y á lanarte ocóna nueva lachi.

20.  Y tucue sinarás musilé, y no astisararás chamuliar disde o chibés
andré sos ocóno sinará querelado, presas na pachibelaste á minrias
vardas, sos se cumplirán á sun chiros.

21.  Y os manuces sinaban ujarando á Zacharias: y os sares zibaban de que
tasiabase ó andré a cangri.

22.  Y pur se sicobó abrí, na les astisaraba chamuliar; y chaneláron que
habia dicado buchí andré a cangri, y ó lo penó por simaches, y sinaba
musilé.

23.  Y pur sináron cumplidos os chibéses de desquero ministerio, se chaló
á su quer.

24.  Y á la anda de ocónos chibéses se dicó cambri Elisabeth a romi de ó,
y sinaba escondida pansch chonos, penando:

25.  Presas o Erañó me ha querelado ocono andré os chibéses, en que
penchabó á nicabar minrio oprobio de enré os manuces.

26.  Y al zobio chonos o Manfariel Gabriel sinaba bichabado de Debél á
yeque foros de Galiléa, sos se hetó Nazareth,

27.  A yeque bedori romandiñada sat manu, sos se hetó Joseph, e quer de
David, y o nao e bedori sinaba Maria.

28.  Y pur chaló o Manfariel andré, anduque sinaba, penó: Un-debél te
diñele golipén, perelali de gracia: O Erañó con tucue: Majari tucue enré
as cadchiás.

29.  Y pur siró juneló ocono, se darañó sat as vardas de ó, y penchababa,
que salutacion sinaba ocola.

30.  Y o Manfariel le penó: na cangueles Maria, presas has alachado
gracia anglal de Debél.

31.  He acoi concebirás andré tiro chepo, y chindarás chaboro, y
araquerarás desquero nao Jesus.

32.  Ocóla sinará baro, y sinará araquerado chaboro e Udscho, y le diñará
Un-debél Erañó o throno de David desquero batu; y sinará Crallis deltó
andré o quer de Jacob.

33.  Y desquero chim na terelará anda.

34.  Y penó Maria al Manfariel: ¿Sasta sinará, ocono? y menda na
pincharelo manu.

35.  Y rudelando o Manfariel, penó: se bestelará opré tucue, y te
querelará sombra a sila e Udscho.  Y por ocono o Majaro, sos se chindará
de tucue, sinará araquerado Chaboro de Debél.

36.  Y Elisabeth tiri cachicálli siró tambien sinela cambri de yeque
chaboro, sinando puri: y ocono sinela o zobio chonos de siró, sos sinela
araquerada a esteril.

37.  Presas na sinela chi n’astis para Un-debél.

38.  Y penó Maria: Menda a lacrí e Erañoró, querelese andré mangue segun
tiri varda.  Y se chaló o Manfariel.

39.  Y andré ocolas chibéses se ardiñó Maria y chaló al bur, á yeque
foros e chim de Judá.

40.  Y chaló andré o quer de Zacharias, y saludisaró á Elisabeth.

41.  Y pur Elisabeth juneló a salutacion de Maria, o chinoró diñó saltos
andré desquero trupo: y sinaba Elisabeth perelalí e Peniche.

42.  Y diñó yeque gole y penó: Majari tucue andré as cadchiás, y majaró o
mibao e tiro trupo.

43.  De duque sinela ocono á mangue, que a Dai e minrio Erañó abillela á
mangue?

44.  Presas yescotria que bigoreó a varda de tiri salutacion á minres
canés, o chinoró diñó saltos de pesquital andré minrio trupo.

45.  Y majaró ma andré tun men, presas sinará querelado o saro ma fué
penado á tucue de parte e Erañoró.

46.  Y penó Maria: Minri ochi engrandece al Erañó:

47.  Y minri suncai se asaseló andré Debél minrío Salvador.

48.  Presás ha dicado a chinoría de desqueri lacrí: pues ya desde acana
as sarias generaciones araquelarán mangue majari.

49.  Ha querdi buchías bariás á mangue ó sos terela sila, y majaró o nao
de ó.

50.  Su canrea sinela de generacion andré generacion opré os sares que le
darañelan.

51.  Queró sila sat su murcia: queró najar á os superbios sat as
imaginaciones de sus carlochines.

52.  Queró á os silares perar sus besti, y ardiñó á os humildes.

53.  Hinchió de buchias lachias á os que terelaban bóquis; y á os
balbales mecó chichi.

54.  Ustiló andré sun chepó á Israel sun lacró, enjallandose de sun
canrea.

55.  Andiar sasta penó á amáres batuces, á Abraham y á sus chaborés
deltó.

56.  Y Maria sinaba sat siró sasta trin chonos: y se limbidió á desquero
quer.

57.  Tami Elisabeth se le chaló o chiros de chindar, y chindó yeque
chaboro.

58.  Y juneláron os quiribés y os cachicállis de siró que o Erañó habia
querelado canrea bari sat siró, y se alendáron sat siró.

59.  Y sinaba que al otoró chibés abilláron á chinar o postin e quilén al
chaboró, y le araqueráron del nao de desquero batu, Zacharias.

60.  Y rudelando desqueri dai, penó: nanai, sino Juan sinará araquerado.

61.  Y le penáron: cayque sinela andré tiri ráti, sos se heta sat ocola
nao.

62.  Y pucháron por simaches al batu e chaboro, como camelaba que se le
araquerase.

63.  Y mangando li, libanó, penando: Juan sinela su nao: y os sares se
zibáron.

64.  Y yescotria sinaba pendrabado desquero mui, y su chipe, y chamuliaba
majarificando á Debél.

65.  Y peró dal opré os sares sunparales: y se penáron de sarias oconas
buchias por os sares bures de Judéa.

66.  Y os sares que as junelaban, as ujaraban andré sus carlochines,
penando: ¿coin penchabais, que sinará ocona chaboro?  Presas a baste e
Erañoró sinaba sat ó.

67.  Y Zacharias sun batu sinaba perelalo e Peniche, y garló baji,
penando.

68.  Majaró o Eraño Debél de Israel, presas abilló y diñó mestepé á sun
sueti.

69.  Y ardiñó á amangue o rogos de golipen andré o quer de David sun
lacró.

70.  Como penó por mui de sus majarés Prophetas, andré os sarés gresés.

71.  Mestepé de amáres daschmanuces, y de la baste de os sares que na
camelan amangue.

72.  Somia querelar canrea sat amáres batuces, y ojararse de su majarí
varda.

73.  O juramento sos juró á amaro batu Abraham, que ó diñaria á amangue;

74.  Somia que listrabados de las bastes de amáres daschmanuces, le
querelemos servicio bi dal,

75.  André majaridad, y andré justicia anglal de ó, os sares chibeses de
amári chipén.

76.  Y tucue, chaboro, sinarás araquerado Propheta e muy Udscho, presas
chalarás anglal la chiché e Erañoró, somia aparejar desqueres drunés:

77.  Somia diñar conocimiento de golipen á sun sueti para a remision de
desqueres grecos.

78.  Por as porias de canrea de amaro Debél con qué visitó amangue del
Udscho e Oriente:

79.  Somia diñar dut a junós sos bestelélan andré a rachi, y andré o
butron de meripen: somia enseelar amáres pindrés á drun de paz.

80.  Y o chaboro se querelaba baro, y sinaba querdi silnó andré suncai; y
sinaba andré os desiertos, disde o chibes pur nichobeló á Israel.




JERÓ II.


1.  André ocolas chibeses anacó, que chaló abrí yeque edicto de Cæsar
Augusto, somia que sari a sueti sinara jinada.

2.  Ocola brotoboro jinamiento sinaba querdi por Cyrino, Chino-baro de
Syria.

3.  Y chalaban os sares á libanarse os naos cata yeque á desquero foros.

4.  Y ardiñó tambien Joseph del foros de Nazareth, á Judea, al foros de
David, sos se heta Bethlehém: presas sinaba del quer y de la rati de
David,

5.  Somia libanarse o nao sat desqueri romi Maria, sos sinaba cambri.

6.  Y sinando oté, anacó, que se pereláron os chibeses andré que terelaba
de chindar.

7.  Y minchabó a desquero Chaboro broto-chindado, y lo chibó andré
diclés, y lo chitó andré yeque olibar: presas na sinaba lugar por junos
andré a mesuna.

8.  Y sinaba yeques durotunes andré ocola comarca, sos sinaban velando, y
nacando as ocanas e rachí opré desquerias brajias.

9.  Y he acoi se childó sunparal á junos yeque Manfariel e Erañoró, y a
dut de Debél os cercó de yacque, y tereláron baro dal.

10.  Y les penó o Manfariel: nacangueleis: presas he acoi anuncio á
sangue gosuncho baro, sos sinará á sari a sueti.

11.  Que sejonia sinela chindado a sangue o Salvador, sos sinela o
Christo Erañó, andré o foros de David.

12.  Y ocona sinará á sangue o simache: Alachareis o Chaboro chibado
andré dicles; y chitado andré yeque olibar.

13.  Y yescotria se mecó dicar sat o Manfariel butrés manuces es
jundunares e Tarpe, sos majarificaban a Debél, y penaban:

14.  Chimusolano á Debél andré o Tárpe, y andré a phu paz á os sares de
lachi suncái.

15.  Y anacó, que yescotria que os Manfarieles chaláron de junos al
Tarpe, os durotunés penaban os yeques a os averes: Chalemos disde
Bethlehém, y diquelemos ma ha anacado, ma o Erañó, ha diado á amangue.

16.  Y chaláron singó, y alacháron á Maria, y á Joseph, y al chaboro
chitado andré o olibar.

17.  Y pur ocono dicáron, jabilláron ma se les habia penado acerca de
ocola Chaboró.

18.  Y os sares sos lo juneláron, se zibáron: y tambien de ma os
durotunés les habian penado.

19.  Tami Maria aracateaba sarias ocolas buchias, estongerandolas andré
desquero carló.

20.  Y se limbidiáron os durotunés chimusolanificando y majarificando á
Debél por sarias as buchias, ma habian junelado y dicado, andiar sasta
les habia sinado penado.

21.  Y despues que sináron nacados os otor chibeses somia chinar o postin
e quilen al Chaboro, araqueráron desquero nao Jesus, sasta le habia
araquerado o Manfariel, gres que sinaba concebido andré o trupo.

22.  Y pur sináron nacados os chibeses e purificacion de Maria, segun la
eschastra de Moyses, lo lligueráron á Jerusalém somia presentarlo al
Erañoró,

23.  Sasta sinela randado andré la Eschastra e Erañoró: que o saro manu
sos despandase beo, sinará majarificado al Erañó.

24.  Y somia diñar a ofrenda sasta sinela penado andré a Eschastra e
Erañoró, yeque par de gobareyes, o dui custañias.

25.  Y sinaba al chiros andré Jerusalém gachó sos se hetó Simeón, y ocola
manu lacho y daraño de Debél, ujarando a consolacion de Israel, y o
Peniche sinaba andré ó.

26.  Y chanelaba del Peniche, que ó na dicaria meripen, bi dicar grés al
Christo e Erañoró.

27.  Y abilló por ochi á la cangri, y lanelando os batuces al Chaboro
Jesus, somia querelar segun la beda e Eschastra sat ó:

28.  Entonces lo ustiló andré sus murcias, y majarificó á Debél, y penó:

29.  Acana, Erañó, mequeles á tun lacró chalar en paz, segun tiri varda:

30.  Presas han dicado minrias aquias tun golipen,

31.  Sos has aparejado antela chiché de sari la sueti;

32.  Dut somia sinar revelada á os Busnés, y somia chimusolano de Israel
tiri sueti.

33.  Y desquero batu y dai sinaban maravillados de ocolas buchías que se
penelaban de ó.

34.  Y os majarificó Simeón, y penó á Maria desqueri dai: He acoi que
ocona Chaboro sinela sinchitó somia querelar perar, y somia ardiñar á
baribustres andré Israel; y somia simáche á os sares sos contrapenarán:

35.  Y un estuche velará tiro bucos de tun mateja, somia que sinelen
chanelados os pensamientos de sares carlochines

36.  Y sinaba yeque chuan jañí, araquerada Ana, dugida de Phanuel, e
tribu de Aser: ocona ya terelaba butrés chibeses, y habia socabado eñia
berjis sat desquero rom desde su pachi.

37.  Y siró sinaba piulí, sasta de otorenta y star berjis; y na chalaba
abrí de la cangri, sirviendo chibes y rachí andré ayunos y ocanagimias.

38.  Y sasta siró bigorease andré a mateja ocana, majarificaba al Eraño:
y penaba de ó á os sares sos ujaraban la mestepé de Israel.

39.  Y pur tereláron querdi o saro, conforme a lá Eschastra e Erañoró, se
limbidiáron a Galiléa á desquero foros de Nazareth.

40.  Y o chaboro se queró baro y silno, sinando perelalo de chanelería, y
a gracia de Debél sinaba andré ó.

41.  Y desqueres batuces chaláron sarias as berjis á Jerusalém andré o
chibes de la Ciria.

42.  Y pur tereló duideque berjis, ardiñaron á Jerusalém, segun a beda e
chibes baro.

43.  Y acabados os chibeses, pur se limbidiaban, se quedisaró o chaboro
Jesus andré Jerusalém, bi que desqueres batuces lo chanelasen.

44.  Y penchabando que sinaba sat os averes de la plastañí, chaláron drun
de yeque chibes, y le orotáron enré os parientes, y os monres.

45.  Y pur na le rachelasen, se limbidiáron á Jerusalém, orotándole.

46.  Y anacó que trin chibeses despues le alacháron andré á cangrí,
bestelando en medio es Chandés, junandolos, y puchabandolos.

47.  Y os sares sos le junelaban, se pasmaban, de desqueri chaneleria y
de las respuestas de ó.

48.  Y pur le dicáron, se zibáron, y le penó desqueri dai: chaboro presas
has querdi andiar sat amangue? dicá sasta tun batu y menda emposunó te
orotabamos,

49.  Y les rudeló: ¿Para qué orotabais mangue?  ¿Na chanelabais, que me
jomte sinar andré as buchias que sinelan de minrio Dadá?

50.  Tami junos na jabilláron a varda, que les penó.

51.  Y se guilló ostely sat junos, y abilló á Nasareth: y sinaba sugeto á
junos.  Y sun dai aracateaba sarias ocolas buchias andré su carló.

52.  Y Jesus se queró baro andré chaneleria, y andré berjis, y andré
furuné anglal de Debél y es manuces.




JERÓ III.


1.  Y andré a berji pansch-decima e imperio de Tiberio Cæsar, sinando
Poncio Pilato Chino baro de Judea, y Herodes Tetrarchâ de Galiléa, y
desquero plano Philipo Tetrarchâ de Ituréa, y e chim de Trachônite, y
Lysanias Tetrarchâ de Abilina,

2.  Sinando Manclayes es erajais Annás y Caiphas, abilló a varda e
Erañoró opré Juan, chaboro de Zacharias, andré o desierto.

3.  Y abilló por saro o chim de Jordan garlando o muchobelar de
penitencia somia mecos de grecos,

4.  Sasta sinela randado andré o embéo de las vardas de Isaias Propheta:
Gole de yeque garlando andré ó desierto: Aparejad o drun e Erañoró,
Querelad bustarias as sendas de ó.

5.  Saro butron se perelará; y saro bur y plai se pejerá: y o torcido
sinará enderezado: y os drunes fragosos allanados:

6.  Y dicará sari maas a golipen de Debél.

7.  Y penó á os manuces, que abillaban somia que los muchobelase: ¿Rati
de birbirechas, coin penó á sangue á najar de la ira que ha de abillar?

8.  Querelad pues mibao cabalico de penitencia, y na os chitelais penar:
Terelamos por batu á Abraham.  Porque sangue penelo, que astisarela Debél
de oconas barendañías ardiñar chabores á Abraham.

9.  Presas acana sinela chibada a tescharí á la raiz es carschtas, pues
sari carschta, sos na diñele mibao lacho, sinará velada, y chibada andré
a yacque.

10.  Y le puchababan os manuces, y penaban!  ¿Pues qué querelaremos?

11.  Y rudelando les penaba: O manu sos terela duis coneles, díñele al
manu sos na terela: y o sos terela que jamar, querele o matejo.

12.  Y abilláron tambien á ó os Publicanes, somia que os muchobelase, y
le penáron: ¿Duquendio, qué querelaremos?

13.  Y ó les penó: Na ustileis butér de ma os sinela penado.

14.  Le puchababan tambien os jundunares, penando: ¿Y mu qué
querelaremos?  Y les penó: Na queraleis choro á cayque, ni le mareleis, y
sineleis lacho sat jiré jayere.

15.  Y sasta os manuces creyesen, y os sares penchabasen andré desqueres
carlochines, si por ventura Juan sinaba o Christo:

16.  Rudeló Juan, y penó á os sares: Menda aromali muchobelo sangue andré
paní: Tami abillará avér butér silnó que menda, de coin na sinelo
cabalico de despandar a correa de desqueres tirajais: ocola muchobelará
sangue andré Peniche, y yaque:

17.  De coin o bieldo sinela andré su baste; y alimpiará desquero era, y
chibará ó gi andré su malabai, y la pus jachará sat yaque, que na se
bedela.

18.  Y andiar anunciaba averias baribustrias buchias á la sueti andré sus
exhortaciones.

19.  Tami Herodes ó Tetrarchâ; sinando reprehendido por ó á causa de
Herodias romi de sun planó, y de sarias as buchias chorias que Herodes
habia querdi,

20.  Anadio á sares tambien ocona de querelar pandar a Juan andré la
estaripel.

21.  Y anacó, que sasta sari a sueti ustilase o muchobelar, tambien
sinaba muchobelado Jesus; y sinando ó manguelando á Debél, se despandó o
Tarpe:

22.  Y pejó ostely opre ó el Peniche andré trupo, sasta gobaró: y se
juneló ocono gole del Tarpe: Tucue sinelas minrió Chaboro camelado; andré
tucue menda me alendelo.

23.  Y o Jesus comenzaba a terelar sasta de sinebo berjis, chaboro y
segun se penelaba, de Joseph, chaboro de Heli, chaboro de Mathat,

24.  Chaboro de Leví, chaboro de Melchi, chaboro de Janne, chaboro de
Joseph,

25.  Chaboro de Mathathias, chaboro de Amos, chaboro de Nahum, chaboro de
Hesli, chaboro de Nagge,

26.  Chaboro de Mahath, chaboro de Mathathias, chaboro de Semei, chaboro
de Joseph, chaboro de Judá,

27.  Chaboro de Joanna, chaboro de Resa, chaboro de Zorobabél, chaboro de
Salathiel, chaboro de Neri,

28.  Chaboro de Melchi, chaboro de Addí, chaboro de Cosán, chaboro de
Helmadan, chaboro de Her,

29.  Chaboro de Jesus, chaboro de Eliezer, chaboro de Jorim, chaboro de
Mathat, chaboro de Levi,

30.  Chaboro de Simeón, chaboro de Júdas, chaboro de Joseph, chaboro de
Jonás, chaboro de Eliakim,

31.  Chaboro de Melea, chaboro de Menna, chaboro de Mathatha, chaboro de
Nathán, chaboro de David,

32.  Chaboro de Jessé, chaboro de Obed, chaboro de Booz, chaboro de
Salmon, chaboro de Naasson,

33.  Chaboro de Aminadab, chaboro de Arám, chaboro de Esron, chaboro de
Pharé, chaboro de Judas,

34.  Chaboro de Jacob, chaboro de Isaac, chaboro de Abraham, chaboro de
Thares, chaboro de Nachor,

35.  Chaboro de Sarug, chaboro de Regau, chaboro de Phaleg, chaboro de
Heber, chaboro de Salé,

36.  Chaboro de Cainán, chaboro de Arphaxad, chaboro de Sem, chaboro de
Noé, chaboro de Lamech,

37.  Chaboro de Mathusalé, chaboro de Henoch, chaboro de Jared, chaboro
de Malaleel, chaboro de Cainan,

38.  Chaboro de Henos, chaboro de Seth, chaboro de Adám, sos fué chaboro
de Un-debél.




JERÓ IV.


1.  Tami Jesus perelaló e Peniche, se limbidió del Jordan, y sinaba
lliguerado por la suncai al desierto.

2.  Y sinaba oté quarenta chibeses, y le tentaba o Bengui, y na jamó chi
andré ocolas chibeses; y anacados oconas terelaba bóquis.

3.  Y le penó o Bengui: Si chaboro de Debél sinelas, pen á ocona bar, que
se querele manro.

4.  Y Jesus le rudeló: Libanado sinela: Que na vivisarela o manu de manro
colcoro, tami de sari varda de Debél.

5.  Y le lligueró o Bengui á yeque bur udscho, y le queró dicar sares os
chimes de la pu andré yeque frimita de chiros,

6.  Y le penó: Diñaré a tucue sari ocana sila, y o chimusolano de junos:
presas se me han diñado á mangué, y á coin camelo los diñelo

7.  Por tanto, si chibandote á minres pindres, majarificares mangue, os
sares sinarán tirés.

8.  Y rudelando Jesus, le penó: Libanado sinela: A tiro Erañoró Debél
majarificarás, y a ó colcoro servirás.

9.  Y le lligeró á Jerusalém, y lo chibó opré o jeró de la cangri, y le
penó: Si sinelas Chaboro de Debél, chibelate de acoi á la chiquen.

10.  Presas sinela libanado que penó de tucue a desquerés Manfarieles,
que te aracaten:

11.  Y que te ardiñelen andré sus bastes, somia que na cureles tun pindré
andré yeque bar.

12.  Y rudelando Jesus, le chamulió: Penado sinela: Na tentarás al Erañó
tun Debél.

13.  Y nacada sari tentacion, se chaló de ó el Bengui disde o chiros.

14.  Y limbidió Jesus andré la sila e suncai á Galiléa: y o chimusolano
de ó se chibó por saro o chim.

15.  Y ó chamuliaba andré as synagogas de junós, y sinaba aclamado de
sares.

16.  Y chaló á Nazareth, anduque se habia parbarado, y se guilló segun su
beda o chibes del Canché andré a synagoga, y se ardinó á lirenar.

17.  Y le diñáron o embéo de Isaias o Propheta.  Y pur despandó o embéo
racheló o lugar anduque sinela libanado.

18.  A Suncai e Erañoró opré mangue, por lo que ha ampiado mangue somia
diñar lachias nuevas a os chorores ha bichabado mangue, somia chibar
lacho a os asparabados de carlochin,

19.  Somia penar a os estardes mestepé, y á os chindés diquelar, somia
chibar en mestepé á os asparabados, somia pucanar a berji lachi e
Erañoró, y o chibes e galardon.

20.  Y habiendo pandado o embéo, se lo diñó al erajai, y se besteló: y os
sarés andré a synagoga terelaban as aquías chibadas andré ó.

21.  Y se chibó á penar: Achibes se ha perelado ocona Libaneria andré
jirés canes.

22.  Y os sares le diñaban machiria, y se zibaban de las vardas de
gracia, sos chaláron abri de desquero mui, y penáron: ¿Na sinela ocona o
chaboro de Joseph?

23.  Y les penó: Bi duda penareis á mangue ocona varda: Salamito
chibelate lacho á tun matejo: sarias ocolas buchias barias, que junelamos
penar que queraste andré Capharnaúm, querlas tambien acoi andré tun chim.

24.  Y chamulió: Aromali os penelo, que necaute Propheta sinela
pachibelado andré desquero chim.

25.  Aromali os penelo, que baribustrias piulias sinaban andré Israel os
chibeses de Elias, pur sinaba pandado o Charos por trin berjis y por zoi
chonos: pur sinaba yeque bóquis bari por sari la chiquen.

26.  Tami á necaute de ocolas sinaba bichabado Elias, sino á yeque cadchi
piuli andré Sarepta de Sidonia.

27.  Y baribustres zarapiados sinaban andré Israel andré o chiros de
Eliséo Propheta, tami cayque de ocolas sinaba chibado lacho, sino Naaman
de Syria.

28.  Y os sares andré a synagoga sináron perelales de sana junelando
ocono.

29.  Y se costunáron, y lo bucharáron abrí del foros: y lo lligueráron
disde ó jero e bur, opré sos sinaba querdi o foros, somia buchararle
ostely.

30.  Tami ó, nacando por medio de junos, se chaló.

31.  Y chaló abajines á Capharnaúm foros de la Galiléa, y oté os bedaba
andré os Canchés.

32.  Y se zibaban de desqueri beda, presas as vardas de ó sinaban
silniás.

33.  Y sinaba andré a synagoga manu sos terelaba bengui prachindó, y
garló sat gole baro,

34.  Penando: Mequelanos, ¿qué terelas tucue con amangue Jesus de
Nazareth? ¿abillelas á mararnos?  Pincharelo mistos, coin sinelas, o
Majaro de Debél.

35.  Y Jesus le chingaró, y penó: Sonsibela, y chatucue abrí de ó.  Y o
bengui chibandolo al chiquen, en medio, chaló abrí de ó, y na le queró
daño.

36.  Y sináron os sares perelales de dal, y garlaban os yeques á os
averes, penando: ¿Que buchi sinela ocona, presas sat sila y sat virtud
penela á os bengues jindes, y chalan abrí.

37.  Y voltisaraba o chimusolano de ó por sares os gaues e chim.

38.  Y chalando Jesus abrí e synagoga, chaló andré o quer de Simeón.  Y a
suegra de Simeón sinaba nasali de tatias barias, y le mangáron por siró.

39.  Y chibandose ostely acia siro, penó á la tati: y la tati le mecó.  Y
siró se costunó yescotria, y les servia.

40.  Y pur o cam se besteló, os sares sos terelaban merdés de varios
merdipénes, se los lanelaban.  Y ó chibando as baste emperso cada yeque
de junos, os chibaba lacho.

41.  Y chalaban os bengues abrí de butres, garlando, y penando: Tucue
sinelas o chaboro de Debél: y os chingaraba, y na os mequelaba penar, que
chanelaban que sinaba ó el Christo.

42.  Y pur sinaba de chibes, chaló abrí somia guillarse á yeque stano
desierto; y a sueti le orotaban, y chaláron disde anduque ó sinaba: y le
deterelaban, somia que na se chalase de junos.

43.  Y les penó: A os averes fores jomte tambien que menda penelo o chim
de Debél: pues somia ocono he sinado bichabado.

44.  Y chamuliaba andré as Synagogas de la Galiléa.




JERÓ V.


1.  Y anacó que abillando a sueti en plastañías somia junelar a varda de
Debél, sinaba ó á la cunara de la pani de Genesareth.

2.  Y dicó dui berdés, sos sinaban á la cunara de la pani: y os
machadores habian ardiñado en chiquen, y muchobelaban desqueres redes.

3.  Y chalando andré yeque de oconas berdés, sos sinaba de Simon, le
mangó, que le guillase yeque fremi de la chiquen.  Y sinando bestelado,
bedaba á la sueti desde o berdo.

4.  Y yescotria que acabó de chamuliar, penó á Simon: Chala butér andré,
y chibela jires redes somia machorar.

5.  Y rudelando Simon, le penó: Duquendio, sari a rachi hemos sinado
machorando, bi ustilar chichi: tami en tiri varda chibaré a red.

6.  Y pur tereláron querdi ocolo, ustiláron tan baró numero de maches,
que se asparababa a red de junos.

7.  Y quereláron simaches á os averes manuces sos sinaban andré o aver
berdo, somia que abillasen á ayudarlos.  Ocolas abilláron, y de tal beda
pereláron os dui berdes, que casi chalaban abajines.

8.  Y pur dicó Simon Pedro ocolo, se chibó á os pindrés de Jesus,
penando: Erañó, chatucue de mangue, que sinelo manu choro.

9.  Presas ó, y os sares sos sat ó sinaban, sináron atonitos de os butres
maches, que terelaban ustilado:

10.  Yandiar matejo Santiago, y Juan, chabores del Zebedéo, sos sinaban
candones de Simon: Y penó Jesus á Simon: Na darañeles: desde ocona chiros
sinarás machador de manuces.

11.  Y lliguerando os berdes á chiquen, mequeláron o saro, y le
plastañáron.

12.  Y anacó, que sinando andré yeque de ocolas fores, abilló manu
perelalo de zarapia, y pur dicó á Jesus, se chibó mui por chiquen, y le
mangó, penando: Erañó, si camelas, astisarelas chibarme lacho.

13.  Y ó bucharando la baste le pajabó, penando: Camelo: sinele limpio.
Y yescotria chaló de ó a zarapia.

14.  Y le penó, que na lo penase á cayque: Tami chatucue, le penó, y
muestrate al erajai, y díñela por tiri limpieza ma mandó Moyses, en
machiria á junos.

15.  Y trincho butér se voltisaraba desquero chimusolano: y abillaba en
plastañias a sueti somia junelarle, y somia que nicobelase de junos
desqueres merdipénes.

16.  Tami ó se chaló al desierto á manguelar á Un-debél.

17.  Y anacó, que yeque chibes ó sinaba bestelado bedando.  Y sinaban
tambien bestelados oté yeques Phariseyes, y Chandés de la Eschastra, sos
abilláron de sares os gaues e Galiléa, y de Judéa, y de Jerusalém: y a
sila e Erañoro sinaba randiñando somia chibarlos lacho.

18.  Y abilláron yeques manuces sos ligueraban opré cheripen yeque manu,
sos sinaba paralitico, y le camelaban sinchitar andré, y chibarle anglal
de ó.

19.  Tami na rachelando por anduque astisar sinchitarlo por la plastañi e
sueti, costunáron opré o techo y pre ó tejado le deschindaron sat a
cheripen, sinchitandolo en medio anglal de Jesus.

20.  Y pur dicó a fé de junos, penó: Manu, ertinados á tucue sinelan os
grecos.

21.  Y os Libanes, y Phariseyes se chibaron á penchabar, y penar: ¿Coin
sinela ocona sos chamulia solajais: Coin astisarela ertinar grecos, sino
Un-debél colcoro?

22.  Y Jesus, sasta jabilló as suncais de junos, les rudeló, y penó: ¿Qué
penchabais andré jirés carlochines?

23.  ¿Qué sinela mas astis, penar: Ertinados á tucue sinelan os grecos; o
penar: Costunate y pirela?

24.  Pues somia que chaneleis, que o Chaboro e manu terela sila opré la
pu de ertinar grecos, penó al Paralitico: A tucue penelo, costunatucue,
ustila tun cheripen, y chatucue á tun quer.

25.  Y se costunó yescotria anglal de as aquias de junos, y ustiló a
cheripen, andré que sinaba: y se chaló a desquero quer, diñando
chimusolano á Debél.

26.  Y sináron os sares pasmados, y majarificaban á Debél: y perelales de
dal, penaban: Achibes hemos dicado zibos.

27.  Y despues de ocono chaló abrí, y dicó a yeque Publicano araquerado
Levi, sos sinaba bestelado á la quejeña, y le penó: Plastañamangue.

28.  Y ardiñelandose mecó sarias desquerias buchias: y le plastañó.

29.  Y le queró Levi yeque jachipen bari andré desquero quer, y abilló
oté yeque plastañi bari de Publicanes, y de averes, sos sinaban
bestelados sat junos á la mensalle.

30.  Tami os Phariseyes, y os Libanes sinaban ululés, y penaban á os
discipules de Jesus: ¿Presás jamais, y piyais sat os Publicanes y chores?

31.  Y Jesus les rudeló, y penó: A ocolas sos sinelan mistos, salamito no
les sinela necesario, sino á ocolas sos sinelan merdés.

32.  Na he abillado á araquerar á os laches á penitencia, sino á os
chores.

33.  Y ocolas le penáron: ¿Presas os discipules de Juan ayunan tanto, y
manguelan, y tambien os es Phariseyes, y os de tucue jamelan y piyelan?

34.  O penó á junos: ¿Por baji astisarelas querelar, que os chabores e
Rom ayunen, o chiros que o Rom sinela sat junos?

35.  Tami abillarán chibeses, andré que o Rom les sinará nicabado, y
ayunarán andré ocolas chibeses.

36.  Y les penó yeque semejanza: Na chibela cayque remiendo de chan nebó
andré plata puri: presas de aver beda o nebó parabela al puro: y ademas
na nichobela mistos remiendo nebó sat o puro.

37.  Y cayque chibela mol nebó andré pigotes purés, presas de aver beda o
mol nebó parabelará á os pigotes, o mol se butanará, y se chibelarán a
najabar os pigotes.

38.  Tami jomte chibar o mol nebó andré pigotes nebés, y o yeque y o aver
se conserva.

39.  Y cayque sos piyela o puro camela yescotria o nebó, presas penela:
fetér sinela o puro.




JERÓ VI.


1.  Y anacó que yeque Canché duisquero brotobo, o chiros que nacase por
os ortalames, desqueres discipules velaban prosapias, y estregandolas
andré as bastes, las jamaban.

2.  Y yeques es Phariseyes les penaban: ¿Presas querelais ma na sinela
lacho andré os Canchés?

3.  Y Jesus ustilando a varda, les rudeló: ¿Ni aun terelais lirenado
ocolo ma queró David, pur tereló bóquis ó, y ocolas sos sat ó sinaban?

4.   ¿Como chaló andré o quer de Debél, y ustiló os manres e proposicion,
y jamó, y diñó á ocolas sos sat ó sinaban: aunque n’astisirelaban jamar
de junos, sino os erajais colcores?

5.  Y les penó: O Chaboro e manu sinela Erañó tambien e Canché.

6.  Y anacó, que aver Canché chaló tambien andré a Synagoga, y bedaba.  Y
sinaba oté manu sos terelaba seca a baste bustari.

7.  Y os Libanes, y os Phariseyes le sinaban acechando, somia dicar, si
chibaria lacho andré Canché: somia alachar de que acusarlo.

8.  Tami ó pincharaba as suncais de junos, y penó al manu, sos terelaba a
baste seca: Costunatucue, y sinchitatucue andré medio.  Y ó costunandose,
se sinchitó en pindré.

9.  Y Jesus les penó: Sangue puchabelo: ¿Sinela licito querelar mistos
andré Canchés, ó querelar choro, diñar mestipen o nicobarla?

10.  Y dicando á os sares al crugos, penó al manu: Buchara tun baste, ó
la bucharó, y sinaba chibado lacho a baste.

11.  Y junos se pereláron de furor, y chamuliaban os yeques sat os averes
que querelarian sat Jesus.

12.  Y anacó andré ocolas chibeses, que chaló abrí al bur á manguelar, y
nacó sari a rachi manguelando á Debél.

13.  Y pur sinaba de chibes, araqueró á os discipules de ó, y escogiseró
duideque de junos, sos araqueró Apostoles.

14.  A Simon, á coin diño o sobre-nao de Pedro, y á Andres desquero plal,
á Santiago, y á Juan, á Phelipe, y á Bartholomé.

15.  A Mathéo, y á Thomas, á Santiago de Alphéo, y á Simon araquerado o
Zelador.

16.  A Judas plal de Santiago, y á Judas Iscariotes, sos sinaba o
Sungalo.

17.  Y chalando bajines sat junos, entrisaró andré yeque llano, sat la
plastañi de desqueres discipules, y de yeque sueti bari de sari a Judéa,
y de Jerusalém, y de la cunara, y de Tyro, y de Sydon,

18.  Sos habian abillado á junelarle, y somia que los chibase lacho de
desqueres merdipénes.  Y junos sos sinaban atormentados de Bengues
prachindes sinaban chibados lacho.

19.  Y sari a sueti camelaba pajabarle: presas abrí de ó chaló sila, y os
chibaba lacho á sares.

20.  Y ó ardiñando as aquias ácía desqueres discipules, penaba: Majarados
os chorores, presas á sangue sinela o chim de Debél.

21.  Majarados sangue sos acana terelais bóquis: presas perelalés
sinareis: Majarados sangue sos acana orobais; presas girelareis.

22.  Majarados sinareis, pur sangue aborrecieren os manuces, y sangue
buchararen de junos, y sangue curararen, y chibaren abrí o nao de sangue,
como choro, por o Chaboro e manu.

23.  Asaselaos andré ocola chibes, y alendaos; presas o manchin de sangue
sinela baro andré o Tarpe; presas de ocona beda trataban á os Prophetas
os batuces de junos.

24.  ¡Tami ysna de sangue os balbalés, presas terelais jiré consuelo!

25.  ¡Ysna de sangue, os sos sinelais perelalés; presas terelareis
bóquis!  Ysna de sangue os, sos acana girelais; presas golareis y
orobareis.

26.  ¡Ysna de sangue, pur majarificaren sangue os manuces; presas andiar
querelaban á os Prophetas calabeosos os batuces de junos!

27.  ¡Tami penelo á sangue sos lo junelais: Camelad á jires daschmanuces,
querelad mistos á junos sos camelan sangue choro.

28.  ¡Majarad á junos sos zermánelan á sangue, y manguelad á Debél por
junos sos araquerelan sangue choro!

29.  Y á ó sos curáre tucue andré yeque mejilla, dinle tambien a aver.  Y
á ó sos nicobeláre tucue o uchardo, na ó impidas lliguerar tambien a
furi.

30.  Din á os sares ma tucue manguelaren: y á ó sos ustiláre ma sinela de
tucue, na se lo pida.

31.  Y ma camelais que querelen á sangue os manuces, ocolo matejo
querelad sangue á junos.

32.  Y si camelais á junos sos camelan á sangue, ¿qué merito terelareis?
Presas os chores tambien camelan á junos sos os camelan.

33.  Y si querelais mistos á junos sos querelan mistos á sangue, ¿qué
merito terelareis?  Presas os chores tambien querelan ocono.

34.  Y si prestisareis á ocolas, de coines ujarais ustilar, ¿qué merito
terelareis?  Presas tambien os chores prestisaran yeques á averes, somia
ustilar aver tanto.

35.  Camelad pues á jirés daschmanuces: querelad mistos, y diñad
prestado, bi ujarar por ocono chichi; y jire manchin sinará baro, y
sinareis chabores e Udscho, presas o sinela gacho aun para os sungalés y
chores.

36.  Sinelad pues canreosos, sasta tambien jiré Dada sinela canreoso.

37.  Na juzgueis, y na sinareis juzgados; na sapleis, y na sinareis
saplados.  Ertinad, y sinareis ertinados.

38.  Diñad, y á sangue se diñará: melalo lacho, perelalo, y baro, y
costunado diñarán andré jiré chepo: presas sat o matejo melalo con que
melalareis, á sangue se volverá á melalar.

39.  Y les penaba tambien yeque semejanza: ¿Acaso astisará yeque chindó
guiar á aver chindó?  ¿Na perarán os dui andré o butron?

40.  No sinela o discipulo opré desquero Duquendio, tami sinará perfecto
saro ocola sos sinare sasta desquero Duquendio.

41.  ¿Y presas diquelas a chiriria andré a aqui de tun plal, y na
diquelas a condari, sos terelas andré tun aqui?

42.  ¿O sasta astisarelas penar á tun plal: Mequelamangue, plal, sicobar
á tucue a chiriria, sos sinela andré tun aqui, no dicando tucue a
condari, sos sinela andré tun aqui?  Sungalo, sicobela brotoboro a
condari de tun aqui, y despues dicarás, somia sicobar a chiriria de tun
plal.

43.  Presas na sinela carschta lachi, sos parbarela mibaes chorés: ni
carschta chori, sos terela mibaes laches.

44.  Pues sari carschta sinela pincherada por o mibao.  Presas na
ustilelan beous de espinos, ni ustilelan traquias de jarres.

45.  O manu lacho del manchin lacho de desquero carlo sicobela lacho: y o
manu choro del manchin choro sicobela choro; presas dela baribustria e
carlo penela a mui.

46.  ¿Por qué pues araquerais mangue Erañó, Erañó, y na querelais ma
penelo?

47.  O saro sos abillela á mangue, y junela minrias vardas, y as querela,
diaré sangue a coin sinela semejante.

48.  Sinela semejante á yeque manu, sos querela quer, ma cavó y ahondó, y
queró silno sat pardi opré yeque bar, y pur peró a pani bari, diñó sat
sila o len contra ocola quer, y n’astisaró chalabearlo, presas sinaba
chitado opré bar.

49.  Tami o sos junela, y na querela bajin, semejante sinela á yeque
manu, sos chitela desquero quer opré chiquen bi pardi, y contra que diñó
sat sila o len, y yescotria peró: y sinaba bari la ruina de ocola quer.




JERÓ VII.


1.  Y pur acabó de penar sarias oconas vardas á la sueti, sos junelaba,
se chaló andré Capharnaúm.

2.  Y sinaba oté baribu merdo y casi á la meripen yeque lacró de yeque
Centurion; sos sinaba baribu pachibelado de ó.

3.  Y pur juneló penar de Jesus, bichabó á ó yeques pures es Chuti,
manguelandole, que abillase á chibar lacho á desquero lacró.

4.  Y junos, yescotria que abilláron á Jesus, le querelaban barias
instancias, penando: Merece que le otorguisareles ocono.

5.  Presas camela á amari rati: y ó amangue ha querdi yeque cangri.

6.  Y Jesus chalaba sat junos.  Y pur sinaba sunparal é quer, bichabó á ó
el Centurion desqueres monres, penando: Erañó, na ustileles ocona
trabajo, que menda na sinelo cabalico de que chales andré de minrio guer.

7.  Por ocono ni aun he penchabado mangue cabalico de nichobelar á
orotarte: Tami penlo sat yeque varda, y sinará chibado lacho minrio
lacró.

8.  Presas menda tambien sinelo manu chitado ostely de las vardas de
averes, y terelo jundunares ostely de mangue; y penelo á ocona: Cha, y
chala; y al aver; Abillel, y abillela; y al lacro de mangue: Querel
ocono, y querela.

9.  Pur Jesus junelo ocono, se zibó: y dicando palal á la sueti, que o
plastañaba, penó: Aromali sangue penelo, que ni andré Israel he alachado
fé tan bari.

10.  Y pur junos limbidiáron al quer sos habian sinado bichabados,
alacháron sasto al lacró, sos habia sinado merdo.

11.  Y anacó despues, que chalaba á yeque foros araquerado Naim: y
desqueres discipules chalaban sat ó, y yeque bari plastañi de sueti.

12.  Y pur abilló sunparal de la bundal e foros, he acoi que sicobaban
abrí á yeque mulo, chaboro colcoro de sun dai, sos sinaba piuli, y
abillaba sat siró baribustri sueti e foros.

13.  Yescotria que la dicó o Erañó, perelalo de canrea por siró, le penó:
Na orobeles.

14.  Y chaló sunparal, y pajabó á la jestarí e muló.  Y junos sos lo
lligueraban, se sustiláron.  Y penó: Bédoro, á tucue penelo,
costunatucue.

15.  Y se bejeló ó sos habia sinado muló, y se chibó á chamuliar, y le
diñó á sun dai.

16.  Y tereláron os sares dal baro, y majarificaban á Debél, penando;
Propheta baro se ha ardiñado andré amangue; y Debél ha abillado á sun
sueti.

17.  Y o chimusolano de ocona zibo voltisaró por sari Judéa, y por sari a
pu.

18.  Y penáron á Juan desqueres discipules sarias oconas buchias.

19.  Y Juan araqueró dui es discipules de ó, y os bichabó á Jesus,
penando: ¿Sinelas tucue ó sos ha de abillar, ó ujaramos á aver?

20.  Y sasta abillasen á ó oconas manuces, le penáron; Juan o Bautista ha
bichabado amangue á tucue, y penela; ¿Sinelas tucue ó sos ha de abillar,
ó ujaramos á aver.

21.  Y Jesus andré ocola matejo chiros chibó lacho á baribustrés de
merdipénes, y de llagas, y de bengues chores, y diñó vista á butrés
perpentas.

22.  Y despues os rudeló, penando: Chalad, y penad á Juan, ma habeis
junelado y dicado: Que os perpentas diquelan, os langues pirelan, os
zarapiosos sinelan chibados lacho, os cajuques junelan, os mules
ardiñelan, á os chorores sinela pucanado o Evangelio.

23.  Y majaró sinela ó, sos na sinare escandalizado andré mangue.

24.  Y pur hubieron chalado os discipules de Juan, se chibó á penar á la
sueti de Juan: ¿Qué chalasteis á dicar andré o desierto? ¿salchuyo
chalabeado del bear?

25.  ¿Tami qué chalasteis abrí á dicar?  ¿Manu chito de coneles laches?
Aromali junos sos chibelan coneles laches, y se parbarelan andré
delicias, andré os querés es Crallises sinelan.

26.  Tami qué chalasteis abrí á dicar?  Propheta?  Aromali sangue penelo,
y fetér que Propheta:

27.  Ocona sinela, del que sinela randado: He acoi bichabelo minrio
Manfariel anglal de tun chiche, sos julabará tun drun anglal de tucue.

28.  Presas menda penelo sangue, que andré os chindados de romias, na
sinela fetér Propheta, que Juan o Bautista; tami o mendesquero andré o
chim de Debél, sinela fetér que ó.

29.  Y sari a sueti, y os Publicanes, sos le juneláron, diñáron
chimusolano á Debél, junos sos habian sinado muchobelados sal o bautismo
de Juan.

30.  Tami os Phariseyes, y os Chandes de la Eschastra gireláron o consejo
de Debél andré sí matejos, ocolas sos na habian sinado muchobelados por
ó.

31.  Y penó o Erañó: Pues á coin penaré, que se semejan os manuces de
ocona rati, y á coin se nichobelan?

32.  Semejantes sinelan á os chabores, sos sinelan bejelados andré ó
masquero chamuliando andré sí, y penando: A sangue hemos giyabelado sat
pajandias, y na quelasteis: á sangue hemos endechado, y na orobasteis.

33.  Presas abilló Juan o Bautista, sos na jamaba manro, ni piyaba mol, y
penelais: Bengui terela.

34.  Abilló o Chaboro e manu, sos jamela, y piyela, y penelais: He acoi
manu jamador, y matogaro, monro de Publicanes y chorés.

35.  Tami a chaneleria ha sinado justificada por sares desqueres
chabores.

36.  Y le mangaba yeque Phariséo, que chalase á jamar sat ó: y habiendo
chalado andré o quer e Phariséo, se bejeló á la mensalle.

37.  Y yeque cadchi chumasconá, sos sinaba andré o foros, chanelando que
sinaba á la mensalle andré o quer e Phariséo, lligueró yeque pigote de
alabastro, perelalo de ampio lacho:

38.  Y sinchitandose á desqueres pindrés palal de ó, se chibó á
muchobelarle sat la pani de sus aquias os pindrés, y os enjugaba sat o
bal de desquero jeró, y le chupendiaba os pindrés, y os ampiaba sat o
ampio.

39.  Y pur ocono dicó o Phariséo, sos le terelaba convidado, penó andré
sí matejo: Si ocona manu sinaba Propheta, chanelaria mistos ma, y coin
sinela a cadchi, sos le pajabela; presas sinela chori.

40.  Y Jesus le rudeló, penando: Simón, camelo penar á tucue yeque buchi.
Y ó rudeló: Duquendio, pen.

41.  Dui debisaráron jayere á yeque manu: o yeque le debisaró pansch
cientos calés, y o aver cincuenta.

42.  Tami sasta na terelasen chichi de que plasararle, se los estomó á os
dui.  ¿Pues cual es dui le camela fetér?

43.  Rudeló Simón, y penó: Penchabelo, que ocola, á coin estomó butér.  Y
Jesus le penó: Mistos has penchabado.

44.  Y voltañandose acia a cadchi, penó á Simón: ¿Diquelas ocona cadchi?
Menda me chalé andré tun quer, na diñaste mangue pani somia os pindrés:
tami ocona sat a pani de desquerias aquias ha muchobelado minrés pindrés,
y os ha enjugado sat desqueres bales.

45.  Na diñaste mangue chupendi: tami ocona, desde que abilló andré, na
ha mucado de chupendarme os pindrés.

46.  Na ampiaste minrio jeró sat ampio; tami ocona sat ampio lacho ha
ampiado minres pindrés.

47.  Pre o matejo penelo; que estomados le sinelan os baribustres grecos
de siró, presas cameló baribu.  Tami al que mendesquero se estoma,
mendesquero camela.

48.  Y penó á siró: Estomados á tucue sinelan os grecos.

49.  Y ocolas sos jamelaban oté, se chibáron á penar enré si: ¿Coin
sinela ocona, sos aun os grecos estoma?

50.  Y penó á la cadchi: Tun fé ha chibado tucue sasti: Chatucue andré
paz.




JERÓ VIII.


1.  Y anacó despues, que Jesus chalaba por foros y gau, garlando y
chamuliando o chim de Debél; y os duideque sat ó.

2.  Y tambien yeques cadchias, sos ó terelaba chibado lacho de bengues
chorés, y de merdipénes: Maria sos se heta Magdalena, de coin terelaba
bucharado abrí efta bengues,

3.  Y Juana romi de Chûsa, Queresquero de Herodes, y Susanna, y averes
butrés, sos le asistian de desqueres jayeres.

4.  Y sasta se hubiese catanado sueti baribustri, y abillasen solictos á
ó de los fores, os penó por parabola:

5.  Manu chaló abrí á chibar desqueri simiente: y al chibarle, yeque
aricata peró sunparal al drun, y sinaba hollada, y la jamáron as patrias
e Charos.

6.  Y aver peró opré bar: y pur se ardiñó, se secó presas na terelaba
humedad.

7.  Y aver peró andré jarres, y as jarres, sos ardiñáron sat siró, la
mulabáron.

8.  Y aver peró andré pu lachi: y ardiñó, y diñó mibao á ciento por
yeque.  Penado ocono, se chibó á penar á goles: Coin terela canes de
junelar, junele.

9.  Os discipules de ó le puchababan, que parabola sinaba ocona.

10.  O les penó: A sangue sinela diñado chanelar o mysterio e chim de
Debél, tami á os averes por parabolas: somia que dicando na diquelen, y
junelando na jabillelen.

11.  A parabola sinela ocona: A simiente sinela a varda de Debél.

12.  Y junos sunparal al drun, sinelan ocolas sos la junelan, unga; tami
yescotria abillela o Bengui, y nicobela a varda del carlochin de junos,
somia que na se chibelen sastos pachibelando.

13.  Tami junos opré la bar; sinelan ocolas sos ustilelan sat pesquital a
varda, pur la junelan; y oconas na terelan raices, presas á chiros
pachibelan, y andré o chiros e tentacion limbidian palal.

14.  Y ma peró andré jarres: oconas sinelan junos, sos la junelan, y se
mequelan mulobar de las duas, y de la bestipen, as buchias lachias de
ocona chipen, y na diñelan mibao.

15.  Tami ma peró andré pu lachi: oconas sinelan junos, sos junelando a
varda sat carlochin lacho y sasto, a reterelan, y diñelan mibao andré
orpachirima.

16.  Cayque urdiflela yeque antorcha, y a ucharela sat yeque melalo, ó a
chitarela ostely de la cheripen: tami a chitarela opré o candelero, somia
que diquelen a dut junos sos chalan andré.

17.  Presas na sinela buchi pandada, sos na terele de sinar despandada:
ni escondida, sos na terele de sinar pincherada, y andré dut abillar.

18.  Diquelad pues, sasta junelais, presas a ocola sos terela, le sinará
diñado: y á ó sos na terela, aun ocolo, sos penchabela terelar, le sinará
nicobado.

19.  Y abilláron á ó sun dai, y desqueres plalores, y na astisaraban
bigorear á ó por a baribustri sueti.

20.  Y le penáron: Tiri dai y tires plalores sinelan abrí, sos te camelan
dicar.

21.  Tami ó rudeló y les penó: Minri dai y minres plalores sinelan
ocolas, sos junelan a varda de Debél, y a ujarelan.

22.  Y anacó, que yeque chibes chaló ó, y desqueres discipules andré
yeque berdo; y les penó: Naquelemos á la aver cunara de la pani, y se
chibáron á nacar.

23.  Y o chiros que junos navegaban, ó quereló o sobindoi, y se costunó
buros de bear andré a pani, y se perelaban de pani, y sinaban en paripen.

24.  Y bigoreandose á ó, le ostináron, penando: Duquendio, que meramos: Y
ó costunandose chamulió al bear, y al buros de la pani, y cesó: y sinaba
querdi bonanza.

25.  Y les penó: ¿Anduque sinela jiré fé?  Y junos perelales de dal se
zibáron, y penaban os yeques á os averes: ¿Coin penchabelais sinela
ocona, sos andiar penela á os beares, y al moros, y o obedecen?

26.  Y chaláron á la pu es Gerasenos, sos sinela de mamui de la Galiléa.

27.  Y yescotria que ardiñó andré chiquen, chaló á ó yeque manu, sos
terelaba bengui, baribu chiros, y na chibaba conel, ni socababa andré
quer, sino andré os sepulchres.

28.  Ocona, yescotria que dicó á Jesus, se bucharó ostely anglal de ó, y
diñando un gole, penó: ¿Quéterelas que dicar con-a-mangue, Jesus, Chaboro
e Debél Udscho?  Manguelote, que na atormentes mangue.

29.  Presas penaba al bengui jindo, que chalase abrí del manu; presas
sinaba baribu chiros que le ustilaba: y aunque le terelaban estardo, y
pandado sat berigas y saces, asparaba as saces, y acosado del bengui
najaba á os desiertos.

30.  Y Jesus le puchabó, y penó: ¿Qué nao terelas tucue?  Y ó rudeló!
Legion: presas habian chalado andré ó baribustres bengues.

31.  Y le manguelaban, que na os bichabase al butron.

32.  Piraba oté yeque bari plastañi de baliches jamando andré o bur: y le
manguelaban, que os mequelase chibarse andré junos.  Y se lo mecó.

33.  Chaláron pues os bengues abrí e manu, y chaláron andré os baliches:
y yescotria os baliches se chibáron por yeque luchipen sat sila andré a
pani, y se amuláron.

34.  Pur ocono dicáron os durotunés, najáron, y lo penáron andré o foros,
y por os gaues.

35.  Y chaláron abrí somia dicar que habia anacado, y abilláron á Jesus:
y alacháron bestelado al manu, de coin habia chalado abrí os bengues, sos
sinaba acana vestido, y andré desquero bardon, á ós pindrés de ó, y
tereláron dal baro.

36.  Y les penáron junos sos lo habian dicado, sasta habia sinado
listrabado de la legion.

37.  Y le mangueló sari a sueti del chim es Gerasenes, que se chalase de
junos: presas terelaban dal baribu.  Y ó costunó andré o berdo, y se
limbidió.

38.  Y o manu, de coin habian chalado abrí os bengues, le manguelaba
somia sinar sat ó.  Tami Jesus le bichabó, y penó:

39.  Limbidiatucue á tun quer, y pen quan bari furune Debél ha querdi
con-a-sangue.  Y chaló penando por saro o foros, quanto mistos le habia
querdi Jesus.

40.  Y anacó, que habiendo limbidiado Jesus, le ustiláron a sueti: pues
sares le sinaban ujarando.

41.  Y abilló manu araquerado Jayro, sos sinaba Mancloy e Synagoga: y
chibandose a os pindrés de Jesus, le manguelaba, que chalase andré
desquero quer.

42.  Presas terelaba chabori colcori sasta de dui deque berjis, y ocona
sinaba merando.  Y o chiros que ó chalaba, a sueti o apretaba.

43.  Y yeque cadchi sos terelaba len de rati dui-deque berjis, y habia
plasarado o saro que terelaba andré salamites, y de cayque n’astisaraba
sinar chibada mistos:

44.  Abilló á ó por palal, y pajabó a orla de desqueri talorori: y andré
o matejo chiros cesó o len de desqueri rati.

45.  Y penó Jesus: ¿Coin ha pajabado mangue?  Y negandolo sares, penó
Pedro, y junos sos sat ó sinaban: Duquendio, a sueti aprieta tucue, y
pandela, y penelas: ¿Coin mangue pajabela?

46.  Y penó Jesus: Yeque ha pajabado mangue: presas he pincherado, que ha
chalado sila abrí de mangue.

47.  Pur a cadchi se dicó andiar pincherada, abilló sat dal, y se chibó á
desqueres pindrés: y penó anglal sari a sueti a causa, presas le habia
pajabado; y sasta yescotria habia sinado chibada mistos.

48.  Y ó le penó: Dugida, tun fé ha chibado tucue mistos: Chatucue andré
paz.

49.  Sinando ó aun chamuliando, abilló yeque al Mancloy e Synagoga, y le
penó: Muli sinela tun chabori: na molestes al Duquendio.

50.  Tami Jesus pur ocono juneló, penó al batu de la bedori: Na
darañeles, pachibel colcoramente, y sinará mistos.

51.  Y pur bigoreó al quer: na mecó chalar andré á cayque, sino á Pedro,
y á Santiago, y á Juan, y al batu, y á la dai de la bedori.

52.  Y os sares orobaban, y a plañian.  Y ó penó: Na orobeleis, na sinela
muli a bedori, sino que sobela.

53.  Y se le girelaban, chanelando que sinaba muli.

54.  Tami ó la ustiló pre a bas, y penó á gole baro: Bedori,
Costunatucue.

55.  Y limbidió a ochi á siró, y se costunó yescotria.  Y ó penó, que le
diñesen de jamar.

56.  Y os batuces de siró sináron canguelados, y ó les penó, que á cayque
penasen ma habia sinado querdi.




JERÓ IX.


1.  Y araquerando a os duideque Apostoles, les diñó silo y potestad, opré
sares os bengues, y que chibelasen lacho merdipénes.

2.  Y os bichabó á garlar o chim de Debél, y á chibar lacho os merdes.

3.  Y les penó: Na lliguereles chichi para o drun, ni cáste, ni manroña,
ni manro, ni jayere, ni tereleis dui coneles.

4.  Y saro quer andré que chalareis oté permaneced, y na chaleis abrí de
oté.

5.  Y sares junos sos na ustilasen sangue: al chalar abrí de ocola foros,
bucharelad o pracos de jires pindrés andré machiria contra junos.

6.  Y chalando abrí, guillaban de gau andré gau, garlando ó Evangelio, y
chibando lacho por sarias aricatas.

7.  Y bigoreó á as canes de Herodes o Tetrarcha o saro sos querelaba
Jesus, y peró andré zibó, presas penaban

8.  Yeques: Que Juan ha ardiñado de enrun os mules: y averes: Que Elias
habia abillado: y averes: Que yeque propheta es pures habia ardiñado.

9.  Y penó Herodes: Menda amulé á Juan: ¿Coin pues sinela ocona, de coin
junelo tales buchias?  Y camelaba dicarlo.

10.  Y limbiados os Apostoles, le penáron o saro sos terelaban querdi: y
ustilandolos sat o aparte, se chaló á yeque stano desierto, sos sinela
del chim de Bethsaidá.

11.  Y pur os manuces lo chaneláron, lo plastañáron: Y Jesus os ustiló, y
les chamuliaba del chim de Debél, y chibaba mistos á junos sos lo
terelaban menester.

12.  Y o chibes se habia chibado á bejelarse: pur bigoreandose á ó os
duideque, le penáron: Bichaba á ocona sueti, somia que chalen á os gaues,
y sosias sunparal, se chibelen á sobelar, y alachalen que jamar: presas
acoi sinamos andré yeque desierto.

13.  Y les penó: Diñadles sangue de jamar: y junos penáron: Na terelamos
butér de pansch manres y dui maches: á no sinar que mu chalamos á quinar
jachipen para sari ocona sueti.

14.  Presas sinaban sasta yeques pansch jazare manuces.  Y ó penó á
desqueres discipules: Quereladlos bestelar andré plastañias de cincuenta
en cincuenta.

15.  Y andiar lo quereláron: y os sares se besteláron.

16.  Y ustilando os pansch manres, y os dui maches, ardiñó as aquias al
Tarpé, os majarificó, y asparabó: y diñó á desqueres discipules, somia
que os childasen anglal de la sueti.

17.  Y jamáron os sares, y se pereláron.  Y ustiláron ma les sobró,
duideque cornichas de cotores.

18.  Y anacó, que sinando ó colcoro bedando, se alachaban sat ó desqueres
discipules: y os puchabó, y penó: ¿Coin penela a sueti que sinela menda?

19.  Y junos rudeláron, y penáron: Juan o Bautista, y averes Elias, y
averes que se ardiñó yeque es purés Prophetas.

20.  Y les penó: ¿Y sangue coin penelais, que sinelo menda?  Rudelando
Simon Pedro, penó: O Christo de Debél.

21.  O yescotria os amenazó, y penó, que na lo penasen á cayque,

22.  Penandoles: Jomte, que o Chaboro e Manu padezca baribustrias
buchias, y que sinele desechado de los purés, y de los Manclayes es
erajais, y de los libanés: y que sinele diñado á la meripen, y que
ardiñele al trino chibes.

23.  Y penaba á sares: O sos palal de mangue camela abillar, nieguese á
sí matejo, y ustile desquero trijul saro chibes, y plastañe mangue.

24.  Presas ó sos camelare salvar, desqueri ochi, a najará: y o manu sos
najare desqueri ochi por camelar mangue la alachará.

25.  ¿Presas que aprovechasarela á yeque manu, si ustilare sari a
chiquen, y si najela ó á sí matejo, y se caquerela á sí matejo?

26.  Presas ó sos se afrentare de mangue, y de minrias vardas, se
afrentará de ó o Chaboro e Manu, pur abillará sat desquero chimusolano, y
sat o del Dada, y es majarés Manfarieles.

27.  Tami penelo sangue en chachipen: que yeques sinelan acoi, sos na
penchararán meripen, disde que diquelen o chim de Debél.

28.  Y anacó sasta otor chibases despues de oconas vardas, que ustiló sat
ó á Pedro, y á Santiago, y á Juan, y costunó á yeque bur á manguelar á
Un-debél.

29.  Y o chiros que manguelaba, a figura de desqueri chiché se quereló
aver: y os talarores de ó se tornáron parnes, y resplandecientes.

30.  Y he acoi que chamuliaban sat ó dui gaches.  Y oconas sinaban Moysés
y Elias,

31.  Que se mequeláron dicar andré chimusolano: y chamuliaban de la
meripen de ó, sos terelaba de cumplir andré Jerusalém.

32.  Tami Pedro, y junos sos sat ó sinaban, se alachaban cargados de
sobindoi; y ostinando dicáron o chimusolano de Jesus, y á os dui gaches,
sos sinaban sat ó.

33.  Y pur se chaláron de ó, penó Pedro á Jesus: Duquendio, mistos sinela
que mu sinelemos acoi: y querelemos trin estañas, yeque para tucue, y
yeque para Moysés, y aver para Elias, na chanelando, ma se penelaba.

34.  Y pur sinaba ó penando ocono, abilló yeque paros, y os ucharó: y
tereláron dal, sinando junos andré o paros.

35.  Y abilló gole baro abrí e paros, penando: Ocona sinela minrio
Chaboro camelado; junelad á ó.

36.  Y al chalar abrí ocona gole, alacháron colcoro á Jesus; y junos se
sonsibeláron, y á cayque penáron andré ocolas chibeses chichi, de o saro
que terelaban dicado.

37.  Y aver chibes pejando junos del bur, les abilló á rachelar plastañi
bari de sueti.

38.  Y he acoi yeque manu de la plastañi garló, penando: Duquendio,
manguelo tucue, que diqueles a minrio chaboro, presas menda na terelo
aver.

39.  Y he acoi que yeque bengui le ustilela, y yescotria díñela goles; y
le bucharela por chiquen, y le asparabela querelandole chibar abrí
espuma, y na camela chalar de ó, lliguerandole.

40.  Y manguelé á tires discipules, que ó bucharasen abrí, y na
astisáron.

41.  Y rudelando Jesus, penó: O rati infiel y chori! ¿disde pur sinará
con-a-sangue, y sangue urjiyaré?  Lanela acoi tun chaboro.

42.  Y pur abilló sunparal, le bucharó o bengui en chiquen, y le caqueró.

43.  Tami Jesus chamulió al bengui chindó, y chibó lacho al bedoro, y se
le diñó á desquero batu.

44.  Y se darañelaban sares de la sila bari de Debél: y zibandose sares
de sarias as buchias sos querelaba, penó á desqueres discipules: Chibelad
andré jires carlés oconas vardas: Jomte que o Chaboro e manu sinele
chibado andré bastes es manuces.

45.  Tami junos na jabilláron ocona varda, y les sinaba tan oruni, que na
le chanelaban: y darañelaban de puchararle acerca de siró.

46.  Y les abilló tambien a jestia, coin de junos sinaria o fetér.

47.  Tami Jesus dicando ma penchababan andré desqueres carlés, ustiló
yeque chaboro, y lo childó sunparal á sí,

48.  Y les penó: O sos ustilare á ocona chaboro andré minrio nao, á
mangue ustilela: y o saro sos á mangue ustilare, ustilela á ocola, sos
mangue bichabó: presas ó sos sinela mendesquero andré sangue sares, ocona
sinela o mas baro.

49.  Entonces Juan ustilando a varda, penó: Duquendio, hemos dicado a
yeque bucharando abrí os bengues andré tiro nao, y se lo nicobelamos:
presas na te plastañela con amangue.

50.  Y Jesus le penó: Na se lo nicobeleis, presas ó sos na sinela contra
sangue, por sangue sinela.

51.  Y sasta se abillase sunparal o chiros de desquero Asuncion, quereló
silno semblante de chalar á Jerusalém.

52.  Y bichabó anglal de ó manuces: junos nacáron, y chaláron andré yeque
gau es Samaritanes, somia orotarle mesuna.

53.  Y na le ustiláron, presas quereló semblante de chalar á Jerusalém.

54.  Y pur lo dicáron Santiago, y Juan discipules de ó, penáron: Erañó:
camelas que penelemos, que perele yaque del Charos, y los marele.

55.  Tami ó, boltañandose acia junos, os chingaró, penando: Na chanelais
de que suncai sinelais.

56.  O chaboro e manu na ha abillado á marelar ochias, sino á
listrabarlas.  Y se nacáron á aver gau.

57.  Y anacó que chalando junos por o drun, penó yeque á Jesus: Menda
plastañaré tucue aduque que chalares.

58.  Jesus le penó: Os rubasunches terelan turnias, y as pulias e Charos
nidos: tami o chaboro e manu na terela duque chibelar o jero.

59.  Y á aver penó: Plastañamangue.  Y ó rudeló: Erañó, mejelamangue
chalar antes á garabar á minrio batu.

60.  Y Jesus le penó: Mequela que os mules garaben á desqueres mulés:
tami tucue abillel, y pucana o chim de Debél.

61.  Y aver le penó: Plastañaré tucue Erañó: tami brotobo mequelamangue
chalar á chitar mistos ma terelo andré minrio quer.

62.  Jesus le penó: Cayque, sos chibela baste andré o caste randiñador, y
diquela palal, sinela lacho somia o chim de Debél.




JERÓ X.


1.  Y despues de ocono araqueró o Erañó tambien averes setenta y dui; y
os bichabó de dui en dui anglal de ó á saro foros y gau, aduque ó
terelaba de abillar.

2.  Y les penaba!  Aromali a mies sinela baribustri, tami os randiñadores
frimés.  Manguelelad pues al Erañó e mies, que bichabele randiñadores á
desqueri mies.

3.  Chalad: He acoi menda bichabelo sangue, sasta brajias en medio de
lueyes.

4.  Na lliguereleis quisóbu, ni manrañea, ni calcos, ni aspasareis á
cayque por o drun.

5.  André o saro quer que chalareis, brotobo penelad: paz sinele á ocona
quer.

6.  Y si sinare oté chaboro de paz, se chibará opré ó jiré paz; y si
nanai, se limbidiará á sangue.

7.  Y socabelad andré o matejo quer, jamando y piyando ma junos terelen,
presas o randiñador digno sinela de desquero jayere.  Na naqueleis de
quer andré quer.

8.  Y andré o saro foros andré coin chalareis, y sangue ustilaren,
jamelad ma sangue childaren anglal.

9.  Y chibelad mistos á os merdés, sos andré ó terelare, y penadles: Se
ha abillado sunparál á sangue o chim de Debél.

10.  Tami si andré o foros andré que chalareis, na ustilaren sangue,
abillando por desqueres maasqueres, penelad:

11.  Aun o pracos, sos se ha pegado á amangue de jiré foros, chibelamos
contra sangue: Chanelad no obstante, que ha abillado sunparal o chim de
Debél.

12.  Sangue penelo, que andré ocola chibes sinará fetér a baji de Sodoma
que de ocola foros.

13.  ¡Ysna de tucue, Corozain!  ¡Ysna de tucue Bethsaida!  Que si andré
Tyro, y andré Sydón se hubiéran querdi as buchias, sos se han querdi
andré sangue, chiros há que bestelados andré conel de gono y andré
jaquestaro, hubieran querdi penitencia.

14.  Aromali para Tyro, y Sydón, sinará andré o juicio fetér baji, que
para sangue.

15.  Y tucue, Capharnaúm, ardiñado disde o Charos, disde o butrón sinarás
chibado ostely.

16.  O sos junela á sangue, junela á mangue.  Y ó sos girela á mangue,
girela á ocola, sos mangue bichabó.

17.  Y limbidiáron os setenta y dui sat pesquital, penando: Erañó, aun os
bengues se nos sujetan andré tiro nao.

18.  Y les penó: Dicaba á Satanas sasta yeque maluno, sos peraba del
Charos.

19.  Diquelais: que sangue he diñado sila de pirar opré gulistrabas, y
birberechas, y opré saro o ezor e daschmanu: y chichi sangue dañará.

20.  Tami andré ocono na asaseleis sangue: que os bengues os sinelen
sujetos, antes asaselaos de que jires naues sinelan randados andré o
Charos.

21.  André ocola mateja ocana se asaseló andré o Peniche, y penó; Díñelo
á tucue chimusolano, Dada Erañó e Tarpe y de la pu, presas ucharaste
oconas buchias, á os Chandes y peruiques, y as has chibado en dut a os
chinores.  Andiar sinela, Dada: presas andiar ha sinado de tun pesquital.

22.  Sarias as buchias a mangue sinelan diñadas de minrio Dada.  Y cayque
chanela, coin sinela o Chaboro, sino o Dada, ni coin sinela o Dada, sino
o Chaboro, y ocola, á sos lo camelare penar o Chaboro.

23.  Y limbidiándose hacia os discipules, penó: Majares as aquias, sos
diquelan ma sangue diquelais.

24.  Presas á sangue penelo, que baribustres Prophetas, y Crallises
camelaron dicar ma sangue diquelais, y na lo dicáron; y junelar ma
junelais, y na lo juneláron.

25.  Y se ardiñó yeque Chande de la Eschastra, y le penó somia
pesquilarle: ¿Duquendio, que quereláre somia terelar chipen deltó?

26.  Y ó le penó: ¿André á Eschastra qué sinela randado? ¿sasta lirenas?

27.  O rudelando penó: Camelarás al Erañó tun Debél de saro tun
carlochin, y de sari tun ochi, y de sari tun sila, y de sari tun
chaneleria: y á tun proximo sasta á tun matejo.

28.  Y le penó: Mistos has rudelado: Querelad ocono, y vivisarás.

29.  O camelandose justificar á desquero matejo, penó a Jesus: ¿Y coin
sinela minrio proximo?

30.  Y Jesus ustilando a varda, penó: Elabel chalaba ostely de Jerusalém
á Jerichó, y diñó andré bastes de yeques randes, sos le randáron; y
despues de terelarle curado, le mequeláron pas-mulo, y se chapescáron.

31.  Anacó pues, que nacaba por o matejo drun yeque erajai: y pur o dicó,
nacó de muy dur.

32.  Y andiar matejo yeque Levita, bigoreando sunparal de ocola stano, y
dicandole, nacó de dur.

33.  Tami yeque Samaritano, sos chalaba desquero drun, se bigoreó
sunparal de ó: y pur le dicó, se lo diñó canrea.

34.  Y bigoreandose, le pandó as merdes, chibelando andré siras ampio y
mol: y chibandolo opré desquero gra, lo lligueró a yeque mesuna, y tereló
cuidado de ó.

35.  Y aver chibes sicobó dui calés, y os diñó al julai, y le penó:
Garabelamanguele: y o saro sos gastisareles de butér, menda á tucue lo
diñare pur limbidie.

36.  ¿Coin de ocolas trin penchabelas que sinaba o proximo de ocola, sos
diñó andré bastes es randes?

37.  Ocola, rudeló o Chandé, sos tereló canrea sat ó: Pues cha, le penó,
y querela tucue o matejo.

38.  Y anacó, que sasta sinasen andré drun, chaló Jesus andré yeque gau:
y yeque cadchi, sos se hetó Martha, lo ustiló andré o quer de siró.

39.  Y ocona terelaba yeque plañi, araquerada Maria, sos bejelada á os
pindres e Erañoró, junelaba su varda.

40.  Tami Martha sinaba ocupada gajere andré as haciendas e quer: y siró
se abilló y penó: ¿Erañó, na diqueles, sasta minri plañi, mangue ha
mequelado colcori somia querelar? penle pues, que mangue ayude.

41.  Y o Erañó le rudeló, y penó: Martha, Martha, baribu cuidadosa
sinelas, y andré baribustrias buchias te trajatelas.

42.  Aromali jomte solamente yeque buchi.  Maria ha ustilado a aricata
fetér, sos na le sinará nicobelada.




JERÓ XI.


1.  Y anacó, que sinando beqelando andré yeque stano, pur achinóse a mui,
penó á ó yeque es discipules de ó.  Erañó, bedela amangue a manguelar á
Un-debél, sasta tambien Juan bedó á desqueres discipules.

2.  Y les penó: Pur manguelareis, penelad: Amaro Dada, oté andré o Tarpe,
majarificable sinele tun nao.  Abillele tun chim.  Sinele querdi tun
pesquital andré a jolili, sasta andré o Tarpe.

3.  Diñamangue achibes amaro manro de cada chibes.

4.  Y amangue ertina amarias visabas, andiar sasta mu ertinamos á os
sares, sos debisarelen amangue buchi.  Y na enseeles amangue andré o
chungalo y choro.

5.  Les penó tambien: Coin de sangue terela yeque monro, y chalará á ó á
pas-rachi, y le penará: Monro, prestelamangue trin manres,

6.  Presas monro de mangue ha bigoreado del drun, y na terelo buchi que
chitar anglal de ó.

7.  Y o aver rudelase de enrun, penando: Na sinele á mangue trajatoso, ya
sinela pandada a bundal, y minres lacrés sinelan tambien sasta menda
andré a cheripen, n’astis que menda me costunase somia diñartelos.

8.  Y si o aver perseverase araquerando á la bundal, penelo á sangue, que
ya que na se costunase á diñarselos por sinelar desquero quiribo; aromali
por desqueres goles se costunaria, y le diñaria sares os manres hubiese
menester.

9.  Y menda penelo á sangue: Manguelad, y se os diñará: orotelad, y
alachalareis: araquelad, y se os pendrabará.

10.  Presas o saro sos manguela, ustilela: y ó sos orotela, alachela: y
al sos araquela, se le despandará.

11.  ¿Y si yeque de sangue manguelare manro á desquero batu, le diñara ó
yeque bar? ¿ó si yeque macho, por baji le diñará yeque julistraba en
lugar e macho?

12.  ¿O si le manguelare yeque anro, por baji le bucharará yeque
escorpion?

13.  Pues si sangue, sinando chorés, chanelais diñar lachias diñipenes á
jires chabores ¿cuanto butér jire Dada del Tarpe diñara suncai lachi á
junos sos se lo manguelaren?

14.  Y sinaba Jesus bucharando abri yeque bengue: y ocona sinaba musilé,
y pur hubó bucharado al bengue, chamulió o musilé, y sares se zibáron.

15.  Tami yeques de junos penáron: André sila de Beelzebub Manclay es
bengues, bucharela os bengues.

16.  Y averes somia pesquibarle, le manguelaban simache del Tarpe.

17.  Y pur dicó os carlochines de junos, les penó: Saro chim chingarando
contra sí matejo, sinará chibado andré najipen; y perará quer opré quer.

18.  Pues si Satanas sinele tambien en billa contra sí matejo, ¿como
sinará en pindré o chim de ó? presas penelais que menda bucharelo abrí
bengues por sila de Beelzebub.

19.  Pues si menda por sila de Beelzebub bucharelo os bengues, ¿jirés
chabores por coin os bucharelan?  Por ocono sinarán junos jueces de
sangue.

20.  Tami si sat l’angusti de Debél bucharelo os bengues, aromalí o chim
de Debél ha bigoreado á sangue.

21.  Pur o manusalo ujarela desquero quer, andré trifusco sinelan sarias
as buchias que terela.

22.  Tami si abillando aver butér manusalo que ó, le venciere, le
nicobará sarias as armas de ó, andré que pachibelaba, y sicobará desquero
jayere.

23.  O sos na sinela con-a-mangue, contra mangue sinela: O sos na
ustilela con-a-mangue, najibela.

24.  Pur o bengue jindo ha chalado abrí de yeque manu, pirela por stanes
bipaniosos orotando paratuté: y pur no lo alachela, penela: Mangue
limbidiare á minrio quer, d’uque chalé abrí.

25.  Y pur limbidiela, lo alachela julabado y chito.

26.  Entonces chala, y ustilela sat ó averes efta bengues, butér chores
que ó, y chalan andré, y socabelan oté.  Y lo segriton de ocola manu
sinela butér choro que lo brotobo.

27.  Y anacó, que penando ó ocono, yeque cadchi de enré a sueti ardiñó a
voz, y le garló: Majari a poria sos te chindó, y as chuchais sos mamaste.

28.  Y ó rudeló: Nanai! antes majares junos sos junelan a varda de Debél
y l’ujarelan.

29.  Y sasta a sueti abillase de sarias aricatas, se chibó a penar: Ocona
rati, rati sungali sinela, simache manguela, y simache na le sinará
diñada, sino a simache e Propheta Jonás.

30.  Presas sasta Jonás sinaba simache a junos de Ninive; andiar tambien
o Chaboro e manu la sinará á ocona rati.

31.  La Crallisa e Pas-chibe se ardiñará andré juicio contra os manuces
de ocona rati, y os saplará, presas abílló de os fines de la pu á junelar
a chaneleria de Salomon; y he acoi butér que Salomon andré ocona stano.

32.  Os manuces de Ninive se ardiñarán contra ocona rati andré juicio, y
la saplarán: presas quereláron penitencia á los goles de Jonás; y he acoi
buter que Jonás andré ocona stano.

33.  Cayque urdiflela á yeque mermellin, y la chitela andré yeque stano
escondido, ni ostely de yeque melalo; sino opré yeque dendesquero, somia
que junos sos abillelan andré diquelen a dut.

34.  A mermellin de tun trupos sinela tun aqui.  Si tun aqui sinare
lachi, saro tun trupos sinará dutoso: tami si sinare chori, tambien tun
trupos sinará bi dut.

35.  Diquela pues, que a dut andré tucue, na sinela rachi.

36.  Y andiar si saro tun trupos sinare dutoso, bi terelar yeque aricata
de rachi, o saro sinará dutoso, y te diñará dut sasta yeque mermellin de
dut.

37.  Y pur sinaba chamuliando, le mangó yeque Phariséo, que chalase á
jamar sat ó, y habiendo chalado andré, se besteló á la mensalle.

38.  Y o Phariséo se chitó á penchabar, y penar andré de sí, presas na se
había chobelado antes de jamar.

39.  Y o Eraño penó: Acana sangue os Phariseyes chobelais lo de abrí e
gote, y e plato; tami sangue de enrun sinelais perelalés de randipen y de
choripen.

40.  Dineles, ¿O sos quereló ma sinela de abrí, na quereló tambien ma
sinela de enrun?

41.  Ocono no obstante, diñelad limosna: y sarias as buchias os sinelan
limpias.

42.  ¡Tami ysna de sangue, Phariseyes, sos chibelais andré deque aricatas
a cha-lachi, y a Romani cha, y sari hortaliza, y na querelaís bajin e
lachiria, y e amor de Debél!  Pues sinaba mistos querelar oconas buchias,
y na mequelar ocolas.

43.  ¡Ysna de sangue Phariseyes, sos camelais as brotoborias bestés andré
as Synagogas, y sinelar saludados andré os maasqueres!

44.  ¡Ysna de sangue, sos sinelais sasta os sepulchres, sos na se
diquela, y na lo chanelan os manuces, que pirelan por opré!

45.  Y rudelando yeque es Chandés e Eschastra, le penó: Duquendio,
chamuliando oconas buchias, tucue afrentas tambien á amangue.

46.  Y ó penó: Y ysna de sangue Chandes e Eschastra: sos cargais os
manuces de cargas, sos n’astis lliguerar, y sangue ni aun sat yeque de
jiresias angustias pajabelais as cargas!

47.  ¡Ysna de sangue, sos querelais os sepulchres es Prophetas: y jires
batuces os maráron!

48.  Aromali diñelais á chanelar, que camelais ma quereláron jires
batuces: ocolas os maráron, chachipén; tami sangue querelais desqueres
sepulchres.

49.  Por ocono penó tambien a chaneleria de Debél: Les bichabaré
Prophetas y Apóstoles, y de junos mararán, y plastañarán para marar:

50.  Somia que sinele pedida á ocona sueti a rati de sares os Prophetas,
que sinaba chibada desde o principio de chiros.

51.  Desde a rati de Abel, disde a rati de Zacharias, sos meró entre o
altar, y a cangri.  Andiar os penelo, que pedida sinará á ocona sueti.

52.  ¡Ysna de sangue, Chandés e Eschastra, sos ardiñasteis sat a clichi
de chaneleria! sangue na chalasteis andré, y na mequelasteis á ocolas sos
chalaban andré.

53.  Y penando oconas buchias, os Phariseyes, y os Chandés e Eschastra se
chibáron á chingarar con ó sat sila, y á trajatarle sat baribustrias
preguntas,

54.  Chibandole lazos, y orotando de sicobar de desquero sonsi yeque
buchi somia astisar saplarle.




JERÓ XII.


1.  Y sasta se terelasen catanado al crugos de Jesus baribustri sueti, de
modo que yeques á averes bucharelaban ostely, se chitó á penar á
desqueres discipules: Garabelaos de la levadura es Phariseyes, que sinela
jujana.

2.  Na sinela buchi ucharada, sos na se haya de dicar: ni buchi
escondida, sos na se haya de chanelar.

3.  Presas as buchias, que penasteis andré a rachi, á la dut sinarán
chamuliadas: y ma chamulasteis á la cani andré os queres, sinará pucanado
opré os tejados.

4.  A sangue pues plalores de mangue os penelo: Que na tereleis dal de
ocolas, sos marelan o trupos, y despues de ocono, na terelan butér que
querelar.

5.  Tami menda penaré sangue á coin jomte terelar dal: Terelad dal á
ocola, sos despues de nicobar a chipen, terela ezor de bucharar al
butron: andiar sangue penelo, a ocona terelad dal.

6.  ¿Na se binelan pansch ujarres por dui calés, y yeque de ocolas na
sinela olvidado anglal de Debél?

7.  Y aun as balas de jire jero sarias sinelan jinadas.  Pues na
darañeleis: presas amolelais baribu butér, que ujarres baribustres.

8.  Y tambien sangue penelo, Que o saro manu sos veáre mangue anglal es
manuces, o Chaboro e manu lo veará tambien á ó anglal es Manfarieles de
Debél.

9.  Tami ó sos me negisáre anglal es manuces, negado sinará anglal es
Manfarieles de Debél.

10.  Y o saro manu sos chibare abrí yeque varda contra o Chaboro e manu,
ertinado le sinará: Tami á ocola sos penáre zermañas contra o Peniche, na
le sinará ertinado, nanai.

11.  Y pur sangue lligueraren á as Synagogas, y á os Chineles, y a os
Solares, na piraleis penchabando, sasta, ó qué terelais de rudelar, o
penar.

12.  Presas o Ducos Majaro sangue penará andré ocola ocana ma sangue
jomte penar.

13.  Y yeque de la sueti le penó: Duquendio, pen á minrio plal que
partisarele con-a-mangue la jayere.

14.  Tami ó le rudeló: ¿Manu, coin ha childo mangue por Barander o
repartidor enré sangue?

15.  Y les penó: Diquelad, y garabelaos de sari cascañia: presas a chipen
de saro yeque no sinela andré la baribustri es buchias sos terela.

16.  Y les penó yeque parabola, penando: La pu de yeque manu balbalo
habia diñado mibao baribu.

17.  Y ó penchababa enré sí matejo, y penaba: ¿Qué querelaré, presas na
terelo anduque pandisarar minrio mibao?

18.  Y penó: Ocono querelaré: Buchararé abajines minres malabayes, y os
querelaré mas bares: y oté chibaré saro minrio mibao, y minres
balbalipenes.

19.  Y penaré á minri ochi: Ochi, baribustres balbalipenes terelas chités
para baribustres berjis: Sobela, jama, piya, din jachipenes.

20.  Tami Debél le penó: Dinelo, ocona rachi te vuelven á ustilar a ochi,
¿Ma has chitó, para coin sinará?

21.  Andiar sinela ó sos chitela manchin para sí; y na sinela balbalo
andré Debél.

22.  Y penó á os discipules de ó: Pre ocono sangue penelo: na pireleis
solicitos para jiré ochi, ma jamareis, ni para o trupos, que coneles
chibareís.

23.  Butér sinela a ochi, que o jamar, y o trupos que os coneles.

24.  Diquelad os cuerves, sos na chinelan, ni terelan dispensa, ni
malabai, y Debél os parbarela.  ¿Pues quanto butér amolelais sangue que
junos?

25.  Y coin de sangue, por baribu que lo penchabele, astisarela chibar a
sun estatura yeque codo butér?

26.  Pues si na astisarelais ma sinela mendesquero: ¿por qué pireleis
penchabando por as avérias buchias?

27.  Diquelad os lirios sasta se querelan baro; sos ni randiñelan ni
hilan: pues sangue penelo, que ni Salomon andré saro desquero
chimusolano, na sinaba tan chitó sasta yeque de oconas.

28.  Pues si al cha, sos achibes sinela andré o lugos, y tasata se
bucharela andré o sosimbo, Debél vistió andiar lacho; ¿quanto butér á
sangue de frima fé?

29.  Na pireleis pues penchabando andré ma terelais de jamar, o piyar, y
na pireleis ardiñelados.

30.  Presas sarias oconas sinelan buchias, en que pirelan penchabando os
busnes de la sueti.  Y jire Dada chanela, que de oconas terelais
necesidad.

31.  Pre ocono orotelad brotobo o chim de Debél, y su lachoria; y sarias
oconas buchias á sangue sinarán jinadas.

32.  Na darañeleis, ne-bari plastañi; presas jire Dada ha camelado
diñaros o chim.

33.  Binelad ma terelais y diñad limosna.  Querelaos quisobes, sos na se
chitelan purés, manchin andré o Charos, sos jamas faltisarela: anduque o
rande na bigorela, y na jamela a polilla.

34.  Presas duque sinela jire manchin, oté tambien sinará jire carlochin.

35.  Terelad ceñidos jires dumes, y mermellines encendidas andré jires
bastes.

36.  Y sinelad sangue semejantes á os manuces, sos ujarelan á o Erañó de
junos, pur limbidiela de las romandiñipenes: somia que pur abilláre, y
araqueráre á la bundal, yescotria le pindrabelen.

37.  Majarés ocolas lacrés, sos alacháre velando o Erañó pur abilláre:
Aromali sangue penelo, que se chibará la sustigui; y os querelará
bestelar á la mensalle, y nacando os servirá.

38.  Y si abilláre andré la duisquera vela, y si abilláre andré la
trinchera vela, y andiar alacháre á junos, majarés sinelan oconas lacrés.

39.  Tami chanelad ocono, que si o julai e quer chanelase a ocana en que
abillaria o randé, na querelaria o sobindoi, y na mequelaria enquerar su
quer.

40.  Sangue pues sinelad emposunés: presas á la ocana, que na
penchabelais, abillará o Chaboro e manu.

41.  Y Pedro le penó: Erañó, penelas ocona parabola á amangue, ó tambien
á os sares.

42.  Y penó o Erañó, ¿Coin, penchabelais que sinela o baro-lacró lacho y
cabalico, sos chitó o Erañó opré su sueti, somia que les díñele o melalo
de gi andré chiros?

43.  Majaro ocola lacró, sos pur abilláre o Erañó, le alacháre andiar
querelando.

44.  Aromali sangue penelo, que lo chitará opré saro que terela.

45.  Tami si penáre ocola lacro andré su carló: Se tasalela minrio Erañó
de abillar, y se chibáre á querelar choro á os lacrés, y á as lacrias, y
á jamar, y á pijar, y diñarse á curdá:

46.  Abillará o Erañó de ocola lacró o chibes, que na penchabela, y á la
ocana que na chanela, y le chibará abrí, y chitará su aricata sat junos
de dabrocos.

47.  Presas ocola lacró sos chanó ma camelaba desquero Erañó, y na queró
bajin, y na queró ma camelaba, sinará muy mistos curado.

48.  Tami ó sos na chanó, y queró buchias dignas e saniséo, frima sinará
curado: presas á saro manu, á coin baribu sinaba diñado; baribu le sinará
manguelado: y al que baribu encomendáron, butér le ustilarán.

49.  Yaque he abillado á chitar andré la pu: ¿y que camelo, sino que
jacharele?

50.  Me jomte sinelar chobelado sat bautismo: ¿y cómo me trajatelo, disde
que se lo querele?

51.  ¿Penchabelais, que sinelo abillado á chitar paz andré la pu?  Sangue
penelo que nanai, sino chingaripen.

52.  Presas de acoi anglal sinarán pansch andré yeque quer en
chingaripen, os trin sinarán contra os dui, y os dui contra os trin.

53.  Sinarán en chingaripen o batu sat o chaboro; la dai sa’ la chabori,
y la chabori sa’ la dai, la dai e rom sa’ la romi, y la romi sa’ la dai e
rom.

54.  Y penaba tambien á la sueti: pur diquelais ardiñelar o paros del
aracata e poniente, yescotria penelais: Buros abillela: y andiar
anaquela.

55.  Y pur chumasquerela o Austro, penelais: jar querelará: y chachipen
sinela.

56.  Sungalés, chanelais distinguir as chichias e charos y de la pu:
¿pues como na chanelais pincherar o chiros presente?

57.  ¿Y por qué na pincherelais por sangue matejos: ma sinela lacho?

58.  Pur chalas sa’ tun daschmanu al Manclay, querela ma astis somia
listrabarte de ó andré o drun, somia que na te lliguerele al Barander, y
o Barander te díñele al chinel, y o chinel te chitele andré l’estaripel.

59.  Te penelo, que na chalarás abrí de acoi, disde que poquineles o
segriton cale.




JERÓ XIII.


1.  Y andré ocona matejo chiros sinaban oté yeques, sos le penaban nuevas
es Galileyes, cuya rati habia bucharado Pilato andré la es sacrificios de
junos.

2.  Y Jesus les rudeló, penando: ¿Penchabelais, que ocolas Galileyes
sináron chorés butér que sares os averes, por terelar padecido buchias
oconas?

3.  Sangue penelo, que nanai: Tami si na querelareis penitencia, os sares
merareis andré a mateja beda.

4.  Andiar sasta tambien ocolas deque y otor manuces, opré coines peró o
quer baro andré Siloé, y los maró: ¿penchabelais, que junos debisáron
butér qus os sares manuces sos socabelaban andré Jerusalém?

5.  Sangue penelo, que nanai: tami si na querelareis penitencia, os sares
merareis andré a mateja beda.

6.  Y penelaba tambien ocona parabola: Manu terelaba carschta chabéra
chitalada andré sun resis, y chaló á orotar mibao andré siró, y na le
alachó.

7.  Y penó al paillo sos randiñó a resis: Diquela; trin berjis sinela que
abillelo a orotar mibao andré ocona carschta chabera, y na lo alachó:
velala pues: ¿para qué terela de ucharar aun a chiquen?

8.  Tami ocola rudeló y le penó: Erañó: mequelela aun ocona berji, y la
cavaré al crugos, y le chibaré groñi:

9.  Astis sat ocono diñare mibao: y si nanai, la velarás despues.

10.  Y sinaba bedando andré a Synagoga de junos as Canchés.

11.  Y he acoi yeque cadchi, sos terelaba bengui de merdipen deque y otor
berjis habia: y sinaba encorbada que na le astis dicar acia opré.

12.  Pur la dicó Jesus, la araqueró á siró, y la penó: Cadchi, libre
sinelas de tun merdipén.

13.  Y chibó opré siró as bastes, y yescotria se ardiñó, y diñaba
chimusolano á Debél.

14.  Y ustilando a varda o Manclay e Synagoga, ululé presas Jesus habia
chibado lacho andré la Canché, penó á la sueti: Zoi chibeses terelais,
andré que astis randiñar: andré oconas pues abillad, y que chibele sangue
lacho, y andré la Canché nanai.

15.  Y rudelando o Erañó penó: Sungales, saro yeque de sangue na
despandela andré la Canché desquero goruy, ó desquero gel del olibal y lo
lliguerela á piyar.

16.  ¿Y ocona chai de Abraham, á coin terelaba pandisarado Satanás deque
y otor berjis, na sinela mistos despandarla de ocona trajata andré chibes
de Canché?

17.  Y penando oconas buchias se pachibelaban sares os daschmanuces de ó:
tami se alendaba sari a sueti de sarias as buchias, que ó querelaba
chimusolanamente.

18.  Penelaba pues: ¿A qué buchi sinela semejante o chim de Debél, y á
que buchi lo compararé?

19.  Semejante sinela al grano e mostaza, sos lo ustiló yeque manu y lo
chitó andré desquero vea, y se queró baro, y se queró carschta udschi; y
as ujarres e charos sobeláron opré desqueres senques.

20.  Y penó aver chiros: A qué penelaré, que o chim de Debél sinela
semejante?

21.  Semejante sinela á la levadura, sos ustiló yeque cadchi, y la chibó
andré trin melales de roi, disde que o saro se querase fermentado.

22.  Y chalaba por foros y gau, bedando y querelando drun ácia Jerusalém.

23.  Y le penó yeque manu: ¿Eraño, sinelan frimes junos sos se salvan?  Y
ó les penó:

24.  Querelad ezor á sicobaros andré por a bundal chinori: presas sangue
penelo, que baribustres camelarán chalar andré, y na les astis.

25.  Y pur o batu e quer terelare chalado andré, y pandado a bundal,
sangue sinareis abrí, y os chitareis á araquerar á la bundal, penando:
Erañó, pendrabanos: y ó os rudelará, penando: Na chanelo duque sinelais
sangue:

26.  Entonces os chibareis á penar: Anglal de tucue jamemos y piyemos, y
andré amares masqueres bedaste.

27.  Y os penará: Na chanelo duque sangue sinelais: Chalaos de mangue
sares os curadores e choripen.

28.  Oté sinará o orabar, y o nacicar de danias, pur dicareis á Abraham,
y á Isaac, y á Jacob, y á sares os Prophetas andré o chim de Debél, y
sangue sinelais bucharados abrí.

29.  Y abillarán de Boctaro, y de Occidente, y de Aquilón, y de Austro, y
se bestelarán á la mensalle andré o chim de Debél.

30.  Y he acoi que sinelan segritones, junos sos sinarán brotobores, y
que brotobores, junos sos sinarán segritones.

31.  Ocona matejo chibes se bigoreáron á ó yeques Phariseyes, y le
penáron: Sicobelatucue de acoi, y chatucue, presas Herodes te camela
marar.

32.  Y les penó: Chalad, y penad á ocola rubasuncha, que menda bucharelo
bengues, y chibelo lacho achibes y tasáta, y al trincho chibes sinelo
chichi.

33.  Tami jomte, que menda pirele achibes, y tasáta, y aver chibes:
Presas n’astis que yeque Propheta merele abrí de Jerusalém.

34.  Jerusalém, Jerusalém, sos marelas á os Prophetas, y bucharélas
barias á junos sos sinelan bichabados á tucue, ¿quantas begais camelé
catanar tires chabores, sasta a cañi desqueres chiricles ostely
desquerias alas, y na camelaste.

35.  He acoi que á tucue sinará mequelada bi sueti tiro quer.  Y á tucue
penelo que na diquelarás mangue butér, disde que abilleli o chiros, pur
penelais: Majarificable sinele ó sos abillele andré o nao e Erañoró.




JERÓ XIV.


1.  Y anacó que chalando Jesus yeque Canché andré o quer de yeque es
Phariseyes bares á jamar manro, junos le sinaban dicando.

2.  Y he acoi manu nasalo de la pani-salipen sinaba anglal de ó.

3.  Y Jesus chamuliando a os Chandés e Eschastra, y os Phariseyes, les
penó: ¿Astis chibar lacho andré Canché?

4.  Tami junos sonsi beláron: O entonces le ustiló, le chibó lacho, y le
bichabó.

5.  Y les rudeló y penó: ¿Coin de sangue, sos dicando desquero gel, ó
desquero buru perado andré fufu, na le sicobele yescotria andré chibes de
Canché?

6.  Y na les astis rudelar á oconas buchias.

7.  Y dicando tambien sasta os araquerados á os jachipenes orotaban as
brotoborias bestes á la mensalle, les chamulió yeque parabola, y penó:

8.  Pur sináres araquerado á romandiñapenes, na besteles tucue andré la
brotobori beste, que na sinele que oté haya yeque pachibelado butér que
tucue.

9.  Y que abillele ó sos araqueró á tucue, y á ó, y penele: Din a beste á
ocona, y que entonces tereles á ustilar a segritona beste sat verguenza.

10.  Tami pur sinares araquerado, chal, y bestelatucue andré a beste
segritona; somia que pur abillele ó sos tucue araqueró, penele: monro,
costuna opré butér.  Andiar sinarás pachibelado anglal de os sares sos
sinaren sa’ tucue á la mensalle.

11.  Presas saro ó, sos se ardiñela, sinará bucharado ostely: y ó sos se
chibela ostely, sinará ardiñado.

12.  Y penaba tambien á ó sos le habia araquerado: Pur díñelas jachipen,
ó cena, na araqueles á tires monres, na á tires plalores, ni á tiri rati,
ni á tires vecines balbales, que na sinele que junos araquelen á tucue,
andré desqueri begai, y poquinelen á tucue.

13.  Tami pur querelas jachipen, araquera á os chorores, lisiados,
langues y perpentes.

14.  Y sinarás majarado, presas na terelan con que poquinar tucue: Tami
tucue se poquinará pur se costunarán os laches de meripen.

15.  Pur yeque de junos sos jamelaban á la mensalle juneló ocono, le
penó: Majarado ó sos jamará manro andré o chim de Debél.

16.  Y ó peno: Elabel queró jachipen bari, y araqueró á baribustres.

17.  Y pur bigoreó a ocana e jachipen, bichabó yeque de desqueres lacrés
á penar á os araquerados, que abillasen, presas saro sinaba aparejado.

18.  Y os sares, sasta yeque, se chibáron á excusarse; O brotobo le penó:
He quinado sosi, y mangue jomte chalar dicarla: tucue manguelo, que
mangue tereles excusado.

19.  Y penó aver: He quinado pansch yuntas de gorués, y camelo chalar a
probarlas: tucue manguelo que mangue tereles excusado.

20.  Y penó aver: He romandiñado romi, y andiar menda n’astis chalar
aotar.

21.  Y limbidiando o lacró, diñó floja á desquero Erañó de ocono saro.
Entonces ululé o batico e quer, penó al lacró: Sicobelatucue yescotria á
os masquerés, y a las ulichas e foros, y lanelamangue acoi os sares
chororés, y lisiados, y chindes, y langues alachares.

22.  Y penó o lacró: Erañó, sinela querdi, sasta lo penaste, y aun lugar
sinela.

23.  Y penó o Erañó al lacró: Chal á os drunes, y á os cercanes, y
querelalos con sila abillar, somia que se perele minrio quer.

24.  Penelo á tucue, que cayque de ocolas manuces, sos sináron
araquerados, jamará minrio jachipen.

25.  Y baribustri sueti chalaba con ó, y limbidiandose, les penó:

26.  Si yeque abillela á mangue, y camela desquero batu, y dai, y romi, y
chabores, y plalores, y péndchias, y aun tambien desqueri chipen, n’astis
que sinele discipulo de mangue.

27.  Y ó sos na lliguerela desqueri trijul opré as varandias, y abillela
palal de mangue, n’astis que sinele discipulo minrio.

28.  ¿Presas coin de sangue camelando querelar yeque quer baro, brotoboro
bestelandose, na jinela a jayere necesaria, chanelando que jomte
acabarla?

29.  Que na sinele que despues de chitar a bar brotobori, y na asilando
acabar, os sares sos lo diquelen, se chibelen á girelarse de ó,

30.  Penando: Ocona manu se chibó á querelar, y na le astis acabar.

31.  ¿O que Crallis camelando chalar á chingarar contra Crallis aver,
gres, bestelandose na penchabela, si le astis sat deque mil manuces
querelar jero contra ó sos abillela sat bisch mil?

32.  De aver beda, pur o aver aun sinela dur, bichabela desqueri
embajada, manguelandole lias de paz.

33.  Pues andiar saro yeque de sangue, sos na bucharela de ó sari buchi
que terela, n’astis le sinelar minrio discipulo.

34.  Lachi sinela la lon.  Tami si á la lon nicobelan desquero sabor,
¿con qué sinará alonada?

35.  Na sinela lachi, ni somia a jolili, ni somia a groñi: Tami la
chibáron abrí.  Coin terela canes de junelar, que junele.




JERÓ XV.


1.  Y abilláron a ó os Publicanes y os chores somia junelar.

2.  Y os Phariseyes, y os Libanés chumasquerelaron, penando: Ocona paillo
ustilela á os chores, y jalela sat junos.

3.  Y les chamulió yeque parabola, penando;

4.  ¿Coin enré sangue sinela o manu, sos terela cien brajias, y si se
najabela yeque braji, na mequela as noventa y nu averes andré os bures, y
chala orotar a braji sos se habia najabado, disde alacharlá?

5.  Y despues de alacharla, l’ustilela opré desquerias varandias, y se
alendela.

6.  Y abillando al quer araquerela á desqueres panáles, y sunparáles,
penando: Diñeladmangue o parabien, presas he alachado a brají, sos se
habia najabado.

7.  Sangue penelo, que andiar sinará butér plazer andré o Charos opré
yeque chor sos quereláre penitencia, que opré noventa y nu laches, sos na
terelan menester penitencia.

8.  ¿O que romi sos terela deque chulís, si se najabela yeque chuli, na
urdiflela o dendesquero, y julabela o quer, y orotela a chuli emposunó
disde alacharla.

9.  Y despues de alacharla, catanela as monrias, y sunparálas, y penela:
Diñeladmangue o parabien, presas he alachado a chulí, sos se habia
najabado.

10.  Andiar sangue penelo, que sinará plazer anglal es majares de
Un-debél por yeque chor sos querela penitencia.

11.  Y penó: Manu tereló dui chabores:

12.  Y o mas chinoro penó á desquero batu: Batico, dinme a aricata e
baji, sos ha de sinar minri, y le diño sun baji.

13.  Y frimes chibeses despues, catanando o mas chinoro saro desquero
parné, se chaló á aver chim baribustrias millas, y oté najabó saro o
parne, vivisarando sasta dinelo.

14.  Y pur terelaba bucharado o saro, abilló boquis bari andré ocola
chim, y ya na tereló que jalar.

15.  Y chaló, y se binó lacró de yeque busno de ocola chim, sos le
bichabó a desquero posuno á guardiserar balichés.

16.  Y camelaba perelarse o trupos de los bobes que os baliches
jamelaban; y cayque se los diñaba.

17.  Tami limbidiando al lacho e jeró, penó: ¡Quantos curadores sinelan
andré o quer de minrio batusch, sos terelan manro de sobrauncho, tami
menda acoi sinelo merando de boquis.

18.  Mangue ardiñelaré, y chalaré al batusch, y le penaré: Batu, he
querdi grecos contra o Tarpe y anglal de tucue;

19.  Ya na sinelo cabalico de sinar araquerado tun chaboro: querelame
lacró, sasta sinelan os paillés.

20.  Y se ardiñeló, y se chaló orotar sun batu.  Y sasta aun sinaba dur
baribu, sun batu le dicó, y le tereló canrea, y chaló najando, y l’ustiló
al querlo, y le diñó chumendi.

21.  Y o chabo penó: Batu, he querdi grecos contra Un-debél y anglal de
tucue: ya na sinelo cabalico de sinar araquerado tun chabo.

22.  Tami o batu penó a desqueres lacrés: Lanelad acoi os coneles mas
laches, y chiteladle, y le chibelad l’angustro andré a bas, y tirajaisch
en os pindrés:

23.  Y lanelad goruy chinoro chudcho, y tasabeladlo, y jalemos, y
querelemos jachipen.

24.  Presas se meró minrio chabo, y terela chipen de nuevo: sinaba
najabado, y acana sinela alachado.  Y se chibáron querelar a jachipen.

25.  Y o chabo mas baro sínaba abrí, y pur abilló sunparal al quer,
juneló as singas y o giyabar:

26.  Y araqueró á yeque es lacrés: y le puchabó qué sinaba ocolo.

27.  Y o lacró le penó: Ha abillado tiro plal, y tiro batu ha tasabado
goruy chinoro chudcho, presas en chipen ha abillado.

28.  Tami ó sinaba ululé, y na camelaba chalar andré; tami sicobandose o
batu, se chibó á mangarle.

29.  Y rudeló á desquero batusch, y penó: He acoi tantas berjis he sinado
randiñando para tucue, y nunca he querdi contra tirias vardas, y nunca me
has diñado yeque bruñita somia jalarla féteménte sat minres panales.

30.  Tami pur abilló ocona tun chabo, sos terela gastisarado desquero
parné sat lumiacas, le has tasabado goruy chinoro chudcho.

31.  Entonces le penó desquero batusch: Chaboro, deltó sinelas
con-a-mangue, y o saro sos terelo sinela tiro.

32.  Tami sinaba mistos querelar jachipen, y alendarnos, presas se meró
tun plal, y terela chipen de nuevo; sinaba najabado, y acana sinela
alachado.




JERÓ XVI.


1.  Y penaba tambien á desqueres discipules: Sinaba manu balbalo, sos
terelaba queresquero; y ocona sinaba acusado anglal de ó, de haber
nicobado desquero parné.

2.  Y le araqueró, y le penó: ¿Que sinela ma junelo penar de tucue? din
pista de tiri queresqueria: presas acana n’astis que sineles queresquero
de mangue butér.

3.  Entonces penó o queresquero andré sí: ¿Que querelaré, presas minrio
Erañó ustilela de mangue a queresqueria?  Cavar na terelo silas, mangar
terelo verguenza.

4.  Chanelo ma me jomte querelar, somia que pur sinare nicobada a
queresqueria, ustilelen mangue andré desqueres queres.

5.  Araqueró pues á cata yeque es deudores de desquero erañoró, y penó al
brotoro: ¿Quanto debisarelas á minrio Erañoró?

6.  Y ocona le rudeló: Cien pigotes de ampio: y le penó: Ustilela tiro
por: y bestelate yescotria, y libana cinquenta.

7.  Despues penó á aver: ¿Y tucue quanto debisarelas?  Y ó rudeló: Cien
melales de gi.  Penó: Ustilela tiri papiri, y libana ochenta.

8.  Y loó ó erañó al queresquero choro, presas queró saro cuerdamente:
presas os chai de ocona gré chanelan butér andré su beda, que os chai e
dut.

9.  Menda sangue penelo: Que quereleis monres es manchines e choripen;
somia que pur perareis, ustilelen sangue andré eternos querés.

10.  O sos sinelo lacho andré o mendesquero, lo sinela tambien andré o
mas baro; o sos sinela choro andré frimi, tambien sinela choro andré
baribu.

11.  Pues si andré manchines chores na sinasteis fieles: ¿coin á sangue
fiará ma sinelo chirdino.

12.  Y si na sinasteis fieles andré ma de aver: ¿ma sinela jire coin á
sangue lo diñará.

13.  Ningun lacró astisarela servir á dui erañés: presas el ó na camelará
á yeque, y camelará al aver: ó a ocona bigorelará, y al aver despreciará:
n’astis servir á Debél, y al jayere.

14.  Tami os Phariseyes, sos sinaban cascañés, junelando sarias oconas
buchias, girelaban.

15.  Y les penó: Sangue sinelais junos sos os binelais por laches anglal
es manuces: Tami Debél: pincharela jires carles: presas ma os manuces
terelan por udscho, sinela choro anglal de Debél.

16.  A Eschastra, y os Prophetas disde Juan: desde entonces sinela
pucanado o chim de Debél: y os sares querelan sila contra ó.

17.  Buchi facil butér najarse o Charos y a pu, que perar yeque buchi e
Eschastra.

18.  Saro manu sos mequela desqueri romi, y ustilela aver, querela
adulterio, y tambien ó sos se romandiñela con la sos bucharó o rom,
querela adulterio.

19.  Sinaba manu balbalo, sos se vistió de lalané y de bostan lacho,
lacho: y cata chibes terelaba jachipenes jucales.

20.  Y sinaba oté yeque choro hetó Lazaro, sos yacia al bundal e balbalo;
perdo de merdés.

21.  Camelando marar sun boquis de las bedoras, que peraban de la
mensalle e balbalo, y cayque se las diñaba, tami abillaban os chuqueles,
y le lamian as merdés.

22.  Y anacó que pur meró ocola chororo lo lligueráron os Manfarieles al
chepo de Abraham.  Y meró tambien o balbalo, y sinaba bucharado andré
benguistano.

23.  Y ardiñelando as aquias, pur sinaba andré os jacháres, diqueló de
muy dur á Abraham, y á Lazaro andré desquero chepo:

24.  Y ó, á gole, gole, penó: Batico Abraham, terela canrea de mangue: y
bichabela á Lazaro, que mojisarele o vuque de sun angusti en pani, somia
jilar á minri chipe, presas sinelo jurepenado andré ocona yaque.

25.  Y Abraham le penó: Chaboro: terela en fácho, que ustilaste o lacho
andré tun chipen, y Lazaro bastardo: pues acana terela ó acoi paratató, y
tucue jurepénes.

26.  Fuera de que sinela butron baro entré amangue y sangue; de manera
que junos sos camelaren nacar de acoi á sangue, n’astisarelan, ni de oté
nacar acoi.

27.  Y penó: Pues te manguelo, batu, que lo bichobeles al quer de minrio
batu.

28.  Presas terelo pansch plalores, somia que les díñele machiria, que na
sinele que abillelen junos tambien a ocona sosimbo de jurepénes.

29.  Y Abraham le rudeló: Terelan á Moyses y á os Prophetas: junelenlos.

30.  Tami o aver penó: Nanai, Dada Abraham; tami si yeque es mules
chalare á junos, querelarán penitencia.

31.  Y Abraham le penó: Si na junelan á Moyses y á os Prophetas: tampoco
pachibelarán á yeque, aun pur se ardiñelare de enré os mulés.




JERÓ XVII.


1.  Y penó á desqueres discipules: N’astis, que na abillelen escandales:
¡Tami ysna de ocola, por coin abillelén!

2.  Fetér le sinaria, que le chibasen al querlo bar de asia y le
bucharasen andré o moros, que querelar escandalo á yeque de oconas
chinores.

3.  Diquelad por sangue: si querelare grecos tiro plal contra tucue,
corrigele: y si querelare penitencia, ertinale.

4.  Y si querelare grecos contra tucue efta begais al chibes, y efta
begais al chibes se limbidiare á tucue, penando: He querdi choro,
ertinale.

5.  Y penáron os Apostoles al Erañó: Din amangue fé butér.

6.  Y penó o Érañó: Si terelareis fé, sasta yeque grano de mostaza, y
penelareis á ocona moral: Despandate de raiz, y chibelate oté andré o
moros: lo querelará.

7.  ¿Y coin de sangue terelando yeque lacró, sos randiñela, ó garabela as
brajias, pur limbidiela del bur, le penela: Chatucue yescotria, y
bestelate á la mensalle?

8.  Y na le penela gres: Chitelame de jamar, y chitelate á servirme, o
chiros que jamelo y piyelo; que despues jamarás y piyarás?

9.  ¿Pre baji se debisarelan garapatias á ocola lacró presas ocona
querela ma le penó?

10.  Penchabelo que nanai.  Andiar tambien sangue, pur querelareis sarias
as buchias que á sangue sinelan penadas, penad: Lacrés sinamos inutiles:
Ma debisaramos querelar, querelemos.

11.  Y anacó que chalando ó á Jerusalém, nacó por medio de Samaria, y de
Galiléa.

12.  Y chalando andré yeque gau, chaláron abrí á ó deque manuces
zarapiosos, sos se paráron de dur.

13.  Y diñaron goles, penando: Jesus duquendio, terela canrea de amangue.

14.  O pur dicó junos, penó: Chalad, somia diquelen sangue os erajais.  Y
anacó, que o chiros que chalaban, sináron chibados lacho.

15.  Y yeque de junos, pur dicó que habia sinado chibado lacho, limbidió
diñando chimusolano á Debél á goles bares.

16.  Y se bucharó en chiquen, á os pindrés de Jesus, diñando garapatias:
y ocona sinaba Samaritano.

17.  Y rudeló Jesus, y penó: ¿Pre baji na sinelan deque junos sos sináron
chibados lacho?  ¿Y os nu averes duque sinelan?

18.  ¿Na sinaba yeque sos limbidiase, y diñase chimusolano á Debél, sino
ocana gringó?

19.  Y le penó: Costunatucue, chatucue, que tiri fé te ha chibado lacho.

20.  Y puchabandole os Phariseyes: ¿Pur abillará o chim de Debél? les
rudeló, y penó: O chim de Debél na abillará sat simache de abrí;

21.  Ni penelarán: helo acoi, o helo oté: presas o chim de Debél sinela
andré de sangue.

22.  Y penó á desqueres discipules: Abillarán chibeses, pur camelareis
dicar yeque chibes e Chaboro e Manu, y na lo dicareis.

23.  Y sangue penarán: Diqueladle acoi, y diqueladle oté.  Na cameleis
chalar, ni le plastañeis.

24.  Presas sasta o maluno, sos diñelando dut andré a region ostely e
Charos, voltisarela desde la yeque disde la aver aricata; andiar tambien
sinará o Chaboro e manu andré desquero chibes.

25.  Tami jomte brotoboro que ó padezca baribu, y que sinele reprobado de
ocona sueti.

26.  Y sasta sinaba andré os chibeses de Noé, andiar tambien sinará andré
os chibeses e Chaboro e manu.

27.  Jamaban, y piyaban: os manuces ustilaban romias, y as cadchias romes
disde o chibes pur Noé chaló andré á Jestari; y abilló a pani bari, y
mulabó á sares.

28.  Andiarmatejo sasta sinaba andré os chibeses de Lot; jamaban, y
piyaban; quinaban, y binaban; chitaban carschtas, y querelaban querés.

29.  Y o chibes, que chaló Lot abrí de Sodoma, peró yaque y azufre de o
Charos, y os marabó á sares.

30.  Andiar sinará o chibes, pur se mequelará dicar o Chaboro e manu.

31.  André ocola ocana o sos sinare opré o tejado, y terelare desqueres
coneles andré o quer, na chale ostely á ustilarlos, y ó sos sinare andré
o ortalame, andiar matejo na limbidiele palal.

32.  Terelad en fácho a romi de Lot.

33.  O saro sos camelare salvar sun chipen, la najabará; y ó sos la
najabará, la alachará.

34.  Sangue penelo, que andré ocola rachi dui sinarán andré yeque
cheripen, yéque sinará ustilado, y o aver mequelado.

35.  Dui cadchias sinarán nacicando andré a asia catanias; yeque sinará
ustilada, a aver mequelada: dui andré l’ortalame; yeque sinará ustilado,
y o aver mequelado.

36.  Rudeláron, y le penáron: ¿Anduque Erañó?

37.  Y ó les penó: Duque sináre o trupos, oté tambien se catanaran as
aguilas.




JERÓ XVIII.


1.  Y les penaba tambien ocona parabola: que jomte manguelar gayere, y na
desfalecer,

2.  Penando: Sinaba yeque Barander andré foros, sos na darañaba á
Un-debél, ni querelaba bajin á manu yeque;

3.  Y sinaba andré o matejo foros piuli, sos abillaba á ó y le penaba:
Querelame justicia de minrio daschmanu.

4.  Y ó pre baribu chiros na camelaba.  Tami despues de ocono penó andré
sí: Aunque ni darañelo á Debél, ni á manu querelo bajin;

5.  Todavia, presas ocona piuli sinela importuna á mangue, le querelaré
justicia, que na abillele tantas begais, que al fin mangue trajatela.

6.  Y penó o Erañó: Junelad ma penela o Barander choro.

7.  ¿Pues Un-debél na querelará bajin de desqueres chabores, sos
araquerelan á ó á gole chibes y rachi, y terelará orpachirima andré
junos?

8.  Sangue penelo, que sigo os listrabará.  Tami pur abillará o chaboro e
manu, ¿penchabelais que alachará fé andré a sueti?

9.  Y penó tambien ocona parabola á yeques, sos pachibelaban á sí
matejos, sasta si sinaban laches, y despreciaban á os averes:

10.  Dui manuces ardiñeláron á la cangri á manguelar á Un-debél: o yeque
Phariséo y o aver Publicano.

11.  O Phariséo sinando en pindré, manguelaba andré sun suncai de ocona
beda: Un-debél, chimusolano te díñelo, presas na sinelo sasta os averes
manuces, randes, chores, pirandes; andiar sasta sinela ocona Publicano.

12.  Ayunisarelo dui begais sari semana: diñelo diezmos de o saro que
terelo.

13.  Tami o Publicano, sinando muy dur, darañaba aun costunar as aquias
al Tarpe: sino que curaba sun chepo, penando: Un-debél, terela canrea de
mangue choro!

14.  Sangue penelo, que ocono, y ocola nanai, chaló justificado á sun
quer: presas saro manu, sos se ardiñela, sinará bucharado ostely: y ó sos
se chibele ostely, sinará ardiñelado.

15.  Y le lanelaban tambien chabores, somia que os pajabase.  Y pur lo
dicáron os discipules, os chingaraban.

16.  Tami Jesus os araqueró, y penó: Mequelad, que abillelen á mangue os
chabores, y na os impidais; presas de oconas sinela o chim de Debél.

17.  Aromali sangue penelo, que ó sos na ustilase o chim de Debél, sasta
chaboro, na chalará andré ó.

18.  Y le puchabó yeque tintin baro, penando: Duquendio lacho, ¿qué
querelaré somia alachar a chipen que na marela?

19.  Y Jesus le penó: ¿Por qué araquerelas mangue lacho?  Cayque sinela
lacho, sino Un-debél colcoro.

20.  Chanelas os Mandamientos: Na marelarás: Na pirabarás: Na randelarás:
Na penelarás jujana: Pachibela á tiro batu, y á tiri dai?

21.  O penó: Saro ocono he querdi desde que sinaba chinoro.

22.  Pur juneló Jesus ocono, le penó: Aun á tucue faltisarela yeque
buchi: binela saro que terelas, y dinlo á os chorores, y terelarás
manchin andré o Tarpe: y abillel, y plastañamangue.

23.  Pur ó juneló ocono, se chito charabaro: presas sinaba baribu
balbalo.

24.  Y Jesus le penó, pur le dicó charabaro: ¡Quan dificultosamente
chalarán andré o chim de Debél junos sos terelan jayere!

25.  Presas buchi butér facil sinela nacar brote pre la aqui de yeque
jutia, que chalar manu balbalo andré o chim de Debél.

26.  Y penáron junos sos juneláron ocolo: ¿Pues coin astisarela salvarse?

27.  Les penó: Ma n’astis para os manuces, astis para Un-debél.

28.  Y penó Pedro: Mistos diquelas, que mu terelamos mequelado sarias
buchias, y terelamos plastañado tucue.

29.  O les penó: Aromali sangue penelo, que cayque sinela, sos terele
mequelado quer, ó batuces, ó planes, ó romi, ó chabores pre o chim de
Debél,

30.  Sos na terele de alachar baribu butér andré ocona chiros; y andré o
chim que abillele a chipen que na marela.

31.  Y ustiló Jesus aparte á os duideque: y os penó: Diquelad, chalamos á
Jerusalém, y sinarán querdas sarias as buchias, que randáron os Prophetas
del Chaboro e manu.

32.  Presas sinará entreguisarado á os Busnés, y sinará caquerado, y
curado, y chotiado.

33.  Y despues que le curaren, le nicabarán a chipen, y ostinará al
trincho chibes.

34.  Tami junos na jabilláron chichi de ocono: y ocona varda sinaba
pandada á junos; y na jabillaban ma les penaba.

35.  Y anacó, que bigoreando sunparal á Jericho, sinaba yeque perpenta
bestelado aligatas del drun, mangando limosna.

36.  Y pur juneló a chumas e sueti sos nacaba puchabó, qué sinaba ocono.

37.  Y le penáron, que nacaba Jesus Nazareno.

38.  Y penó á gole gole: Jesus, Chaboro de David, terela canrea de
mangue.

39.  Y junos sos chalaban anglal le chingaraban, somia que mequelase.
Tami ó garlaba baribu butér: Chaboro de David, terela canrea de mangue:

40.  Y Jesus parándose, penó que se le lanelasen.  Y pur sinaba sunparal,
le puchabó,

41.  Penando: ¿Qué camelas que te querele?  Y ó rudeló: Erañó, que
diquele.

42.  Y Jesus le penó: Diquela, tun fé te ha chibado lacho.

43.  Y yescotria dicó, y le plastañaba chimusolanificando á Debél.  Y pur
dicó ocono sari a sueti, dinó loor á Debél.




JERÓ XIX.


1.  Y Jesus terelando chalado andré, nacaba por Jericho.

2.  Y he acoi manu araquerado Zachéo: y ocona sinaba yeque es mas bares
enré os Publícanes, y balbalo:

3.  Y orotaba dicar á Jesus, coin sinase: y na le astis pre la baribu
sueti, presas sinaba chinoro de trupo.

4.  Y chalando anglal, se costunó andré carschta bruñi heila somia
dicarle, presas por oté terelaba de nacar.

5.  Y pur bigoreó Jesus á ocona stano, ardiñelando as aquias, le dicó, y
le penó: abillel ostely yescotria, presas jomte ustilarme achibes andré
tun quer.

6.  Y ó chaló ostely yescotría, y le ustiló asaselándose.

7.  Y dicando ocono sares, chumasquereláron, penando, que terelaba
chalado á sinar andré quer de yeque choro.

8.  Tami Zachéo, chibandose anglal e Erañoró, le penó: Eraño, a paque de
ma terelo diñelo á os chorores: y si andré buchi terelo jonganado á manu,
le voltisarelo star tanto butér.

9.  Y Jesus le penó: Achibes ha abillado golipen á ocona quer: presas ó
tambien sinela chaboro de Abraham.

10.  Presas o Chaboro e manu abilló á orotar, y á salvar ma sinaba
chibado á najabar.

11.  Junelando junos ocono, plastañó penandoles yeque parabola, sat
ocasion de sinar sunparal de Jerusalem: y presas penchababan que
yescotria se mequelaria dicar o chim de Debél:

12.  Penó pues: Manu tintin chaló a chim dur, somia ustilar yeque lume
oté, y despues limbidiarse.

13.  Y araquerando á deque de desqueres lacrés, les diñó deque
estongrias, y les penó: paruguelad entretanto que abillelo.

14.  Tami os de desquero foros na le camelaban, y bichobando palal de ó
yeque plastañí, le penáron: Na camelamos que reyne ocona opré de amangue.

15.  Y pur limbidió, despues de ustilar o lume, penó araquerar á ocolas
lacrés, á coines terelaba diñado o jayere, somia chanelar ma cata yeque
terelaba paruguelado.

16.  Bigoreó pues o brotobo y penó: Erañó; tiri estongri ha ganisarado
deque estongrias.

17.  Y le penó: Sinela mistos, lacho lacró.  Presas andré a fremita has
sinado cabalico, terelarás ezor opré deque fores.

18.  Y abilló aver, y penó: Erañó: Tiri estongri ha ganisarado pansch
estongrias.

19.  Y penó á ocona: Tucue terelalo opré pansch fores.

20.  Y abilló o trincho, y penó: Erañó, acoi terelas tiri estongri, sos
he terelado ujarada andré yeque diclo.

21.  Presas terelaba dal de tucue, sos sinelas manu recio de suncai;
Ustilelas ma na chitaste, y chinelas ma na chibelaste.

22.  Entonces ó le penó: Choro lacró, abrí tiro mui condenelo tucue:
Chanelabas que menda sinaba manu recio de suncai, que ustilelo ma na
chité, y chinelo ma na chibele.

23.  ¿Pues presas na diñaste minrio jayere al banco, somia que pur
limbidiase lo ustilára sat ganancia?

24.  Y penó á junos sos sinaban oté: Nicabeladle a estongri, y diñadsela
al lacró sos terela deque estongrias.

25.  Y junos le penáron: Eraño, que terela deque estongrias.

26.  Pues menda sangue penelo, que á saro ocola sos terelará, se le
diñará, y terelará butér: tami al sos na terela, se le nicobará aun ma
terele.

27.  Y en quanto á ocolas minres daschmanuces, sos na cameláron que menda
reynase opré junos, laneladmelos acoi, y mareladlos anglal de mangue.

28.  Y penado ocono guillaba anglal costunando á Jerusalém.

29.  Y anacó, que pur bigoreó sunparal de Bethphage, y de Bethania, al
bur, sos se araquerela e Urucal, bichabó dui es desqueres discipules,

30.  Penando: Chalad á ocona gau, sos sinela de mamui: y yescotria que
chalareis andré, alachareis ternoro de gel pandado, y opré coin nunca se
besteló cayque: despandadlo, y laneladlo.

31.  Y si manu puchabelare sangue: ¿Por qué lo despandais?  A ó
rudelareis andiar: Porque o Erañó terela menester de ó.

32.  Chaláron pues junos sos habian sinado bichabados, y alacháron o
ternoro, sos sinaba sasta les habia penado.

33.  Y pur despandaban al ternoro, les penáron os julais: ¿Por qué
despandais al ternoro?

34.  Y junos rudeláron: Porque o Erañó terela menester de ó.

35.  Y lo laneláron á Jesus.  Y chibando opré o ternoro desqueres
talalores: chitáron á Jesus opré.

36.  Y chalando ó andiar, bucharáron desqueres coneles andré a feda.

37.  Y pur bigoreó sunparal al luchipen e bur e Urucal, sares os
discipules en plastañias, perelales de pesquital se chibáron á
majarificar á Un-debél á goles bares pre sarias as buchias, sos habian
dicado,

38.  Penando: Majarificado o Crallis, sos abillela andré o nao e Erañoró,
paz andré o Charos, y chimusolano andré o Tarpe.

39.  Y yeques es Phariseyes sos sinaban enré á sueti, le penáron:
Duquendio, reprehende á tires discipules.

40.  O les rudeló: Sangue penelo, que si oconas mequelaren, as baras
diñarán goles.

41.  Y pur bigoreó sunparal, al dicar o Foros, orobó opré ó, penando:

42.  ¡Ysna! si pincharases buchi andré ocona tun chibes, ma astisarela
lanelartucue a paz!  Tami acana sinela ucharado de tirias aquias.

43.  Presas abillarán chibeses contra tucue, pur tires daschmanuces te
chibarán al crugos trincheras, y te chibarán cerco, y te pandarán pre
sarias aricatas.

44.  Y chibarán tucue ostely, y á tires chabores, sos sinelan andré
tucue, y na mequelarán andré tucue bar opré bar; presas na pincharaste o
chiros de tiri visitacion.

45.  Y chalando andré a cangri se chitó á bucharar abrí á sares junos sos
quinaban y binaban andré siró,

46.  Penandoles: Libanado sinela: Minrio quer, quer de beda sinela.  Tami
sangue lo terelais querdi tunia de randes.

47.  Y cata chibes bedaba andré a cangri.  Tami os Manclayes es erajais,
y os Libanes, y os tintines e sueti le camelaban marar.

48.  Y na chanelaban que querelarse sat ó.  Presas sari a sueti sinaba
moscabis pur le junelaba.




JERÓ XX.


1.  Y anacó yeque chibes, que sinando ó andré a cangri bedando á la
sueti, y evangelizando, se catanáron os Manclayes es erajais sat os
pures,

2.  Y le penáron de ocona manera: Penamangue sa’ que solar querelas
oconas buchias; ó coin sinela ó sos te diñó ocona sila.

3.  Y Jesus rudeló, y les penó: Tambien menda querelaré sangue yeque
pucha.  Rudeladmangue:

4.  ¿O bautismo de Juan sinaba del Tarpe, ó de los manuces?

5.  Junos, penchababan andré de sí, penando: Si penaremos, que del Tarpe,
penará: ¿pues presas na le pachibelasteis?

6.  Y si penaremos: De los manuces, a sueti sari marelarános sat baras,
pues terela por chachipe, que Juan sinaba Propheta.

7.  Y rudeláron que na chanelaban de duque sinaba.

8.  Y les penó Jesus: Pues na penelo sangue, sa’ que solar querelo oconas
buchias.

9.  Y se chibó á penar á la sueti ocona parabola: Manu chitó yeque resis,
y la diñó a rentiserar á yeques randiñadores: y ó sinaba ausente pre
baribu chiros.

10.  Y yeque chibes bichabó yeque de desqueres lacrés á os randiñadores,
somia que le diñasen del mibao e resis.  Tami junos curáron á ocona, y le
bichabáron vacío.

11.  Y aver begai bichabó aver lacró.  Tami junos curáron tambien á
ocona, y ultrajisarandole, lo bichabáron vacío.

12.  Y limbidió á bichabar á aver trincho: á coin junos de la mateja beda
curáron, y le bucharáron abrí.

13.  Y penó o Erañó e resis: ¿Qué querelaré?  Bichabaré á minrio camelado
chaboro: Astis sinar, que pur le diquelen, le terelen bajin.

14.  Pur le diqueláron os randiñadores, penchabáron andré sí, y penáron:
Ocona sinela o heredero; marelemosle, somia que sinele amari a heredad.

15.  Y sicobandole abrí e resis, le mareláron.  ¿Que querelará pues sat
junos o julai e resis?

16.  Abillará, y marelará á oconas randiñadores, y diñará sun resis á
averes.  Y sasta junos lo juneláron, le penáron: Na sinele andiar.

17.  Y ó dicandolos, penó: ¿Pues que sinela ocono, sos sinela randado: A
bar, sos bucharáron junos sos edificaban, ocona abilló á sinar a mas
udschi e esquina?

18.  Saro ocola, sos perare opré ocola bar, quebrantado sinará: y opré
coin siro peráre, le nacicará.

19.  Y os Manclayes es erajais, y os Libanes le camelaban chibar baste
andré ocola ocana, tami cangueláron á la sueti: presas jabilláron, que
contra junos terelaba penado ocona varda.

20.  Y acechandole bichabáron juntunes, sos se fingiesen laches, somia
ustilarle andré alguna varda, y lliguerarle á la jurisdicion, y solar e
Poresquero.

21.  Oconas pues le puchabáron, penando: Duquendio, chanelamos que
penelas y bedelas mistos; y que na querelas bajin á cayque, sino que
bedelas en chachipen o drun de Debél.

22.  ¿A amangue sinela mistos poquinar costiñi á Cæsar, ó nanai?

23.  Y ó, jabillando a choripen de junos, les penó: ¿Presas tentisarais
mangue?

24.  Mequelame dicar yeque calé.  ¿De coin sinela a chichi, y o letrero,
sos terela?  De Cæsar; le rudeláron junos.

25.  Y les penó: Pues diñelad á Cæsar ma sinela de Cæsar: y á Debél ma
sinela de Debél.

26.  Y na astisáron reprehender desquerias vardas anglal e sueti: tami
daránelados de sun respuesta sonsibeláron.

27.  Tambien se bigoreáron yeques os Sadduceyes, sos nieguisarelan a
resurreccion, y le puchabáron.

28.  Penando: Duquendio: Moyses ha libanado andré sun embéo: Si merare o
plal de manu terelando romi, bi mequelar chabores, que se romandiñase sat
siró o plal, y ardiñele linage á desquero plal.

29.  Pues sinaban efta plalores, y ustiló romi o mas baro, y meró bi
chabores.

30.  Y la ustiló o duincho, y meró tambien bi chaboro.

31.  Y la ustiló o trincho.  Y andiar en begai sares os efta, sos meráron
bi mequelar sucesion.

32.  Segritona es sares meró tambien a romi.

33.  ¿Pues andré a resurreccion, de coin de junos sinará romi?  Presas
sares os efta la tereláron por romi.

34.  Y Jesus les penó: Os chabores de ocona sueti se romandiñelan, y
sinelan diñados en romandiñipen:

35.  Tami junos sos sinarán juzgados cabalicos de ocola sueti, y e
resurreccion es mulés, na se romandiñarán, ni sinarán diñados en
romandiñipen.

36.  Presas n’astis que merelen butér: presas sunelan iguales á os
Manfarieles, y chabores sinelan de Debél, pur sinelan chabores e
resurreccion.

37.  Y que os mules terelan de ardiñar, lo dialó tambien Moyses, pur
sunparal á la beldolaya araqueró al Erañó, o Debél de Abraham, y o Debél
de Isaac, y o Debél de Jacob.

38.  Y na sinela Debél es mules, sino es vivos: presas sares vivisarelan
á ó.

39.  Y rudelando yeques es Libanés, le penáron: Duquendio, mistos terelas
penado.

40.  Y darañeláron á puchabarle butér.

41.  Y ó les penó: ¿Sasta penelan, que o Christo sinela Chaboro e David?

42.  Y o matejo David penela andré o embéo es Psalmes: Penó o Erañó á
minrio Erañoró: bestelatucue á minri bastari,

43.  Disde que bucharele á tires daschmanuces bajines de tires pindrés.

44.  Si David o araquerela Erañó: ¿Pues sasta sinela chaboro de ó?

45.  Y junelando sari a sueti, penó á desqueres discipules:

46.  Garabelaos de os Libanes, sos se alendelan á pirelar sat nubés
bares, y les pesquibela sinar saludados andré os masqueres, y camelan as
brotoborias bestis andré as synagogas, y os brotobores asientos andré as
jachipenes;

47.  Sos jamelan os queres es piulias, querelando barias ocanagimias.
Oconas terelarán condenacion mas bari.




JERÓ XXI.


1.  Y sinando diando, dicó os balbales sos bucharaban desquerias ofrendas
andré a jestari e manchin.

2.  Y dicó tambien yeque piuli chorori, sos chibelaba dui cales chinores.

3.  Y penó: Aromali sangue penelo, que ocona chorori piuli ha chibado
butér que sares os avéres.

4.  Presas sares ocolas terelan bucharado somía ofrendas de Debél, de ma
les sobresarela: Tami ocona de desqueri erdicha terela chibado saro o
jayere sos terelaba.

5.  Y rudeló á yeques, sos penaban de la cangri, que sinaba chiti de
barias pacuarias, y de diñipenes:

6.  Oconas buchias sos diquelais, abillarán chibeses, pur na sinará
mequelada bar opré bar, sos na sinará demolida.

7.  Y le puchabáron, y penáron: ¿Duquendio, pur sinará ocono? y que
simache sinará, pur ocono comenzáre á sinar?

8.  O penó: Diquelad, que na sineleis jongabados: presas baribustres
abillarán andré minrio nao, penando: Menda sinelo, y o chiros sinela
sunparal: garabelaos pues de chalar palal de junos.

9.  Y pur junelareis chingaripenes y jestias, sangue na cangueleis:
presas jomte que ocono anaquele brotoboro, tami na sinará yescotria a
anda.

10.  Entonces les penaba: Se ardiñará sueti contra sueti, y chim contra
chim.

11.  Y sinará bares jolili-motos por os gaues, y salipénes, y boquises y
sinará buchias espantosas, y barias simaches e Charos.

12.  Tami anglal de saro ocono sangue ustilarán, y plastañarán,
entregisarando sangue á as Synagogas, y á os estaripeles, y lliguerarán
sangue á os Crallises, y á os Poresqueres, por minrio nao:

13.  Y ocono sinará sasta machiria á sangue.

14.  Terelad yeque buchi silni andré jires carlés, o na penchabar anglal
ma terelais de rudelar.

15.  Presas menda diñaré sangue mui y chaneleria, al que n’astisarelarán
resistir, ni contrapenar sares jires daschmanuces:

16.  Y sinareis entregados de jires batuces, y plalores, y rati, y
monrés, y querelarán merar a yéques de sangue.

17.  Y sares aborrecerán á sangue pre minrio nao.

18.  Tami na se najabará yeque bal de jires jerés.

19.  Sat jiri paciencia listrabareis jirias ochias.

20.  Pues pur dicáreis á Jerusalém pandada al crugos de jundunares,
entonces chanelad que sun najipen sinela sunparal.

21.  Entonces junos sos sinelan andré la Judéa, najalelen á os bures: y
junos en medio de siró se sicobelen abrí; y junos andré os bures na
chalen andré de siró.

22.  Presas oconas sinelan chibeses de venganza, somia se perelalen
sarias as buchias, sos sinelan libanadas.

23.  Tami ysna de las cambrias, y de ocolas sos diñelan de mamisarar
andré ocolas chibeses!  Presas sinará bari apretura opré a pu, y ira para
ocona sueti.

24.  Y perarán á filo e estuche: y sinarán lliguerados utildes á sares os
chimes, y Jerusalém sinará hollada de los Busnés: disde que se perele o
chiros es Busnes.

25.  Y terelará simáches Cam, y andré a Chimutra, y andré as cherdillas;
y andré la pu tráqui es manuces pre a confusion sos querelara a chumas e
moros, y de sus panias.

26.  Sinando os manuces yertos por o dal y canguelo es buchias, sos opre
abillaran á sari a sueti: presas as silas e Tarpe sinarán conmovidas:

27.  Entonces diquelarán al Chaboro e manu abíllar opré yeque paros sat
ezor baro y chimusolano.

28.  Pur comenzaren pues á perelarse oconas buchias, diquelad, y
ardiñelad jires jeres; presas sunparal sinela jire mestepé.

29.  Y les penó yeque semejanza: Diquelad a carschta-heila, y sarias as
carschtas.

30.  Pur bucharelan ya abrí de sí o mibao, jabillais que sunparal sinela
o canriano.

31.  Andiar tambien sangue, pur dicalareis querelarse oconas buchias,
chanelad que sunparal sinela o chim de Debél.

32.  Aromali sangue penelo, que na nacará ocona generacion, disde que
sarias oconas buchias sinarán quereladas.

33.  O Charos y la pu nacabarán: tami minrias vardas na nacarán.

34.  Diquelad pues por sangue, na sinele que jires carlés se
carguisarelen de glotoneria y de matipen, y de las gramias de ocona
chipen: y que abillele de repente opré sangue ocola chibes.

35.  Presas andiar sasta yeque maluno abillará opré sares sos sinelan
opré a chichi de sari a jolili.

36.  Pues sinelad de vela manguelando á Un-debél andré saro chiros, somia
que sineleis cabalicos de najar sarias oconas buchias, sos jomte sinar, y
de sinar andre pindré, anglal e Chaboro e manu.

37.  Y sinaba bedando andré a cangri: ta arachis chalaba abrí, y lo
nacaba andré o bur, araquerado e Urucal.

38.  Y sari a sueti se ardiñeló de clarico, somia abillar, a junarle
andré a cangri.




JERÓ XXII.


1.  Y sinaba sunparal a fiesta es Azymos, sos sinela araquerada Ciria:

2.  Y os Manclayes es Erajais, y os Libanes orotaban sasta querelarian
merar á Jesus: tami canguelaban á la sueti.

3.  Y Satanas chaló andré Judas, sos terelaba por aver nao Iscariotes,
yeque es duideque.

4.  Y chaló, y trató sat os Manclayes es Erajais, y sat os Baraderes de
sasta se le entreguisaria.

5.  Y se alendáron, y concertáron de diñarle jayere.

6.  Y sinaba sat junos de acuerdo.  Y orotaban chiros, somia
entreguisarlo bi concurso de sueti.

7.  Y abilló pues o chibes es azymos; pur jomte merar a Ciria.

8.  Y bichabó á Pedro, y á Juan, penando: Chalad á chitarnos a Ciria
somia que jamelemos.

9.  Y junos penáron: ¿Anduque camelas que la querelemos?

10.  Y les penó: Yescotria que chaleis andré o foros, rachelareis yeque
manu, sos lliguerela coro de pani: chalad le palal disde o quer, anduque
chalará andré.

11.  Y penelad al julai e quer: O duquendio tucue penela: ¿Anduque sinela
a cumorra, duque terelo que jamar a Ciria sat minrés discipules?

12.  Y ó diará sangue yeque cumorra bari, chiteladla oté.

13.  Y junos chaláron, y lo alacháron andiar sasta les terelaba penado, y
childáron a Ciria.

14.  Y pur sinaba chiros, se bejeló á la mensalle, y os duideque
Apóstoles sat ó.

15.  Y les penó: Sat pesquital he camelado jamar con-a-sangue ocona
Ciria, anglal de merar.

16.  Presas sangue penelo, que na jamaré buter de siró disde que sinele
perelada andré o chim de Debél.

17.  Y ustilando a bada, diñó garapatias, y penó: Ustilad, y distribuidlo
enré sangue.

18.  Presas sangue penelo, que na piyaré butér e mibao e resis, disde que
abillele o chim de Debél.

19.  Y terelando ustilado o manro, diñó garapatias, y o asparabó, y se lo
diñó, penando: Ocona sinela minrio trupos, sos sinela diñado por sangue:
ocona querelad en fácho de mangue.

20.  Y andiar matejo a bada, palal de terelar jamado, penando: Ocona bada
sinela o Nebo Testamento en minri rati, sos sinará butanada por sangue.

21.  Tami diquelad acoi, que la baste de ó sos mangue entreguisarela,
con-a-mangue sinela á la mensalle.

22.  Aromali o Chaboro e manu chala, sasta ma sinela decretado: ¡Tami
ysna de ocola manu por coin sinará entreguisarado!

23.  Y junos se chibáron á puchabarse yeques á averes, coin de junos
sinaria ó, sos terelaba que querelar ocono.

24.  Y se ardiñó tambien enré junos jestia, coin de junos bichotaba sinar
mas baro.

25.  Tami ó les penó: Os Crallises es Busnés se erañorean de junos, y
junos sos terelan sila opré de junos sinelan araquerados quereladores de
mistos.

26.  Tami sangue no andiar: antes ó sos sinela mas baro enré sangue,
querelese sasta o mendesquero, y o sos broto sinela, sasta o sos
sirvisarela.

27.  Presas ¿coin sinela mas baro, el sos sinela bejalado á la mensalle,
ó el sos servisarela?  ¿Na sinela mas baro el sos sinela bejalado á la
mensalle?  Pues menda sinelo en medio de sangue, andiar sasta o sos
sirvisarela.

28.  Tami sangue sinelais junos sos terelais permanecido con-a-mangue
andré minrio tremendo.

29.  Y por ocono chitelo menda o chim para sangue, sasta minrio Dada lo
chitó para mangue,

30.  Somia que jameleis y piyaleis á minri mensalli andré minrio chim, y
sangue bejeleis opré thronos somia juzgar á las duideque tribus de
Israel.

31.  Y penó ó Erañoró buter: Simon, Simon, diquela que Satanas ha mangado
tucue somia zarandear tucue sasta gi.

32.  Tami menda he manguelado por tucue, que na faltisarele tíri fé: y
tucue yeque begai convertido, confirma a tires plalores.

33.  O le penó: Erañó, sarmuñé sinelo chalar sa’tucue aun á estaripel, y
á meripen.

34.  Tami Jesus le penó: Te penelo, Pedro, que na giyabelará sejonia o
basnó, sin que trin begais has penado que na pincharelas mangue.  Y les
penó:

35.  Pur sangue bichabé bi quisobu, y bi manronea, y bi tirajais, ¿por
baji sangue faltisaró yeque buchi?

36.  Y junos rudeláron: Chi.  Yescotria les penó: Pues acana coin terela
quisobu, ustilelo; y tambien manronea: y ó sos na lo terela, binele
desquero gate y quinele janro.

37.  Presas sangue penelo que jomte que se diquele perelado andré mangue
aun ocono sos sinela libanado; Y sinaba jinado sat os chorés.  Presas as
buchias sos pajabelan á mangue, terelan desquero cumplimiento.

38.  Tami junos rudeláron: Eraño, he acoi dui janres.  Y ó les penó:
Barsamia.

39.  Y chalando abrí, se guilló, sasta solia, al bur es zetallas.  Y lé
sinaban tambien plastañando desqueres discipules.

40.  Y pur bigoreó al stano, les penó: Manguelad á Un-debél? somia que na
chaleis andré chungalo.

41.  Y se chaló de junos dur, sasta astis bucharar yeque bar: Y chitado
de chanelis, manguelaba,

42.  Penando: Dada, si camelas, naquele de mangue ocona bada: Tami na se
querele minri pesquital, sino tiri.

43.  Y le bichotó yeque Manfariel e Charos, sos le confortaba.  Y chibado
en dua, manguelaba sat sila butér.

44.  Y sinaba desquero sudor, sasta gotas de rati, sos peraba disde la
chiquen.

45.  Y sasta se ardiñó de manguelar, abilló á desquerés discipules, y los
alachó sornando de charabury.

46.  Y les penó: ¿Presas querelais sobindoy? ardiñaos, y manguelad, somia
que na chaleis andré o chungalo.

47.  Y sasta sinaba ó aun penando, se dicó yeque plastañi de manuces: y ó
sos hetó Judas, yeque es duideque, chalaba anglal de junos: y bigoreó á
Jesus somia chupendarle.

48.  Tami Jesus le penó: ¿Judas, sat chupendi entreguisarélas al Chaboro
e manu?

49.  Y pur dicáron junos sos sinaban sat ó, ma chalaba á anacar, le
penáron: Erañó, ¿curaremos sat o janro?

50.  Y yeque de junos curó á yeque lacró e Manclay es erajais, y chinó de
ó o can bastaró.

51.  Tami Jesus, ustilando a varda, penó: Mequelad disde acoi.  Y pajabó
de ó o can, y le chibó lacho.

52.  Y penó Jesus á os Manclayes es Erajais, y á os Baranderes e cangri,
y á os Purés, sos habian abillado oté: ¿Presas sasta á randé terelais
chalado abrí sat janrés y catés?

53.  Habiendo sinado cata chibés con-a-sangue andré á cangri, na
bucharasteis as baste contra mangue: tami ocona sinela jire ocana, y a
sila es bengues.

54.  Y bucharando baste opré ó, le lligueráron al quer e Pontesqueró: y
Pedro le plastañaba muy dur.

55.  Y terelando urdiflado yaque en medio e atrio, y bestelandose junos
al crugos, sinaba tambien Pedro en medio de junos.

56.  Yeque lacrí, pur le dicó bestelado á la yaque, lo dió emposunó, y
penó: Y ocona sat ó sinaba.

57.  Tami ó lo neguisaró, penando: Cadchi, na lo pincharelo.

58.  Y una fremita palal, dicandolo aver, penó: Y tucue de junos sinelas,
Y penó Pedro: Manu, na sinelo.

59.  Y nacada sasta yesque ocana, chamuliaba aver y penaba: Aromali ocona
sat ó sinaba: Presas sinela tambien Galiléo.

60.  Y penó Pedro: Manu na chanelo ma penelas.  Y andré ó matejo chiros,
pur o sinaba aun chamuliando, giyabeló o basno.

61.  Y voltisarandose o Erañó, dió á Pedro.  Y Pedro se pareló e varda e
Erañoró sasta le habia penado: Anglal que o basnó giyabele; mangue
neguisarerás trin begais:

62.  Y chalando Pedro abrí, orobó baribu.

63.  Y ocolas sos terelaban á Jesus, o caqueraban, curandole.

64.  Y le ucharáron as aquias, y le curáron en la chichi, y le
puchababan, y chamuliaban: Penamangue, coin sinela ó sos curó tucue:

65.  Y penaban averes baribustrias buchias zermañando contra ó.

66.  Y pur sinába de chibes se catanáron os purés e sueti, y os Manclayes
es Erajais, y os Libanes, y o lligueráron á desqueri beia, y le penáron:
Si tucue sinelas o Christo, pen.

67.  Y les penó: Si sangue lo penáre, na pachibelareis mangue.

68.  Tambien si sangue puchabáre, na rudelareis mangue, ni chitareis en
mestepen.

69.  Tami desde acana o Chaboro e manu sinará bejelado á la bastari e
sila de Debél.

70.  Penáron averes: ¿Andiar, tucue sinelas o Chaboro de Debél?  O penó:
Sangue penelais que menda lo sinelo.

71.  Y junos penáron: ¿Qué butér machiria jomte? pues mu matejos lo
habemos junelado de la mui de ó.




JERÓ XXIII.


1.  Y se ardiñó sari ocola sueti, y lo lligueráron á Pilato.

2.  Y se chitáron á acusarle, penando: A ocona terelamos alachado
pervirtiendo á amari sueti, y vedando platisarar jayere á Cæsar, y
penando que ó sinela Christo Crallis.

3.  Y Pilato le puchabó, y penó: ¿Sinelas tucue o Crallis es Chuti?  Y ó
le rudeló penando: Tucue lo penelas.

4.  Penó Pilato á os Manclayes es Erajais, y á la sueti: Chichi, sos
sinela choro alachelo andré ocona manu.

5.  Tami junos insistian, penando: Terela alborotado a sueti sat la beda,
sos chibela por sari la Judéa, comenzando desde o chim de Galiléa, disde
acoi.

6.  Pilato, sos juneló penar Galiléa, puchabó si sinaba de Galiléa.

7.  Y pur chaneló, que sinaba e jurisdicion de Herodes, lo bichabó á
Herodes: sos al chiros socababa tambien andré Jerusalém.

8.  Y Herodes pur dicó á Jesus, se alendó baribu.  Presas de baribu
chiros le terelaba camelado dicar, presas habia junelado penar de ó
barias buchias, y fronsaperaba dicarle querelar alguno zibo.

9.  Le quereló pues baribustrias preguntas: Tami ó le rudelaba chichi.

10.  Y sinaban os Manclayes es erajais, y os Libanes acusandole
silamente.

11.  Y Herodes sat desqueres jundunáres ó despreció: y caquerandole le
quereló chitar yeque conel parno, y aver begai o limbidió á Pilato.

12.  Y ocola chibes se quereláron monres Herodes y Pilato; presas palal
sinaban daschmanuces entre sí.

13.  Pilato pues araqueró á os Manclayes es erajais, y á os Barandéres, y
á la sueti.

14.  Y les penó: Terelais lanelado á mangue ocona manu, sasta pervertidor
e sueti; y diquelad que puchabándole menda anglal de sangue, na alaché
andré ocona manu yeque de ocolas buchias chorias de que o acusais.

15.  Ni Herodes Crallis: presas sangue bichabé á ó, y he acoi que se ha
probisarado chichi, sos merezca meripen.

16.  Y andiar le despandaré despues de terelar curado.

17.  Y debisaraba despandarles yeque estardo andré o chibes e fiesta.

18.  Y sari a sueti diñó goles catanés, penando: Querelad merar a ocona,
y despandanos á Barrabás.

19.  Ocona habia sinado bucharado andré l’estaripel por yeque sedicion
ardiñada andré o foros, y por yeque mordipen.

20.  Y Pilato les chamulió de nuevo, camelando despandar á Jesus.

21.  Tami junos limbidiaban á diñar goles, penando: A la trijul con ó, A
la trijul con ó.

22.  Y ó a trincha begai les penó: ¿Pues qué choro ha querdi ocona?
Menda na alachelo andré ó necautia causa de meripen: le curelaré pues y
le despandaré.

23.  Tami junos insistian mangando á goles bares, que sinase trijulado, y
ardiñaban butér sus goles.

24.  Y Pilato penchabó, que se querelara ma junos mangaban.

25.  Y les despandó á ó sos por sedicion, y mordipen habia sinado
bucharado andré l’estaripel, al sos habian mangado: y entregisaró á Jesus
á las bastes de junos.

26.  Y pur lo lligueráron, ustiláron yeque manu de Cyrene, sos se hetó
Simón, sos abillaba de yeque cosque: y le carguisaráron la trijul, somia
que la lliguerase palal de Jesus.

27.  Y le plastañaban yeque plastañi bari de sueti, y de cadchias, sos le
plañian y orobaban.

28.  Tami Jesus? límbidiandose hacia siras, les penó: Dugidas de
Jerusalém, na orobeis opré mangue; antes orobad opré jirias matejas, ta
opré jires chaborés.

29.  Presas abillarán chibeses andré que penarán: Majaradas as estériles,
y as porias, sos na concibiéron, y as chuchai sos na diñáron de
mamisarar.

30.  Entonces se chibarán á penar á as playas: Perad opré amangue: y á os
bures: Ucharadnos.

31.  Presas si andré carschta bardry querelan ocono, ¿andré a seca, que
se querelará?

32.  Y lligueraban tambien sat ó dui averes, sos sinaban chores, somia
mulabarlos.

33.  Y pur bigoreáron á o stano, sos se heta de la Calavéra, le
trijuláron oté; y os dui randés, yeque á la bastari, y aver á la can.

34.  Tami Jesus penaba: Dada, ojabesalos: presas na chanelan, ma
querelan.  Y dividiendo desqueres talalorés, bucháron sustirias.

35.  Y a sueti sinaba dicando, y os Manclayes catanamente sat junos o
denostabelaban, y penaban: A averes chibó lacho, listrabese á sí matejo,
si ocona sinela o Christo, o camelado de Debél.

36.  Le caqueraban tambien os jundunares, chalando sunparal á ó, y
chitandole anglal vinagre.

37.  Y penando: Si tucue sinelas o Crallis es Chuti, listrabelate á tun
matejo.

38.  Y sinaba opré ó yeque titulo libanado andré letras Griegas, Latinas
y Ybuchias: Ocona sinela o Crallis es Chuti.

39.  Y yeque de ocolas randes, sos sinaban luanados, o injuriaba,
penando: Si tucue sinelas o Christo, listrabela á tun matejo, y á
amangue.

40.  Tami o aver rudelando, le chingaró, penando: Ni aun tucue canguelas
á Debél, sinando andré a mateja corypény?

41.  Aromali amangue urgiyamos por amaro grecos, presas ustilamos ma
merecen amarias obras: tami ocona chichi choro ha querdi.

42.  Y penába á Jesus: Erañó, enjallate de mangue pur abillares á tun
chim.

43.  Y Jesus le penó; Aromali te penelo, que achibes sinarás con-a-mangue
andré o Paraiso.

44.  Y sinaba ya casi a ocana zobia, y sari a chiquen se ucharó de
tinieblas disde a ocana nubia.

45.  Y se chitó oruné o Cam: y o velo e cangri se asparabó pré medio.

46.  Y Jesus diñando yeque gole baro, penó: Dada: andré tirias bastes
encomiendo minrio ylo: y penando ocono, espiró.

47.  Y pur dicó o Centurion ma habia anacado, diñó chimusolano á Debél,
penando: Aromali, ocona manu sinaba lacho.

48.  Y sari a sueti sos sunparal sinaba, pur dicaba ma anacaba, se
limbidiaba curandose andré os chepés.

49.  Y sares os pincherados de Jesus, y as cadchias sos le habian
plastañado de Galiléa, sinaban dicando oconas buchias de dur.

50.  Y he acoi yeque gacho araquerado Joseph, sos sinaba Barander, gacho
lachó ta justo:

51.  Sos na habia consentido andré o consejo, ni andré os hechos de
junos, de Arimathéa, foros e Judéa, sos ujaraba o chim de Debél.

52.  Ocona bigoreó á Pilato, y le mangó o trupos de Jesus.

53.  Y habiendole nicabado, lo involvisaró andré yeque sabana parni, y lo
childó andré yeque sepulchro querdi andré un bur, anduque cayque disde
entonces habia sinado childado.

54.  Y sinaba o chibes de Parasceve, y sunparal sinaba a Canché.

55.  Y abillando tambien as cadchias sos habian plastañado á Jesus desde
Galiléa, dicáron o sepulchro, y a beda en que sinaba childado desquero
trupos.

56.  Y limbidiandose, quináron bus ta unguentes; y reposáron a Canché
sasta mandisarela a Eschastra.




JERÓ XXIV.


1.  Y o brotoboro e dramia chaláron muy de clarico al sepulchro,
lliguerando o bue, sos terelaban quinado.

2.  Y alacháron a bar revueltisarada del sepulchro.

3.  Y chalando enrún, na alacháron o trupos e Erañoró Jesus,

4.  Y anacó, que sinando perelales de dal por ocono, he acoi dui gachés,
sos se mequeláron dicar sunparal á siras sat coneles resplandecientes.

5.  Y sasta sinaban medrosas, y voltisaraban a chiche ostely al chiquen,
les penáron: ¿Presas orotais enrun os mules al que vivisarela?

6.  Na sinela acoi, presas se ha ardiñado: ojaraos de ma penó á sangue,
sinando aun andré Galiléa,

7.  Penando: Jomte que o Chaboro e manu sinele entreguisarado andré
bastes es manuces chores, y que sinele trijulado, y ardiñele al trincho
chibes.

8.  Entonces se ojaráron de las vardas de ó.

9.  Y chalando abrí del sepulchro, se guilláron á penar saro ocono á os
once, y á sares os averes.

10.  Y siras sos laneláron á os Apóstoles oconas buchias sinaban Maria
Magdalena, y Juana, y Maria Dai de Santiago, y as averes sos sinaban sat
siras.

11.  Y junos tereláron por chichi oconas vardas, y na las pachibeláron.

12.  Tami Pedro ardiñandose, se guilló al sepulchro, y bajandose, dicó
solo á os dicles, sos sinaban chibados oté, y se chaló zibando enré sí ma
habia anacado.

13.  Y dui de janos ocola matejo chibes, chalaban á yeque gau araquerado
Emmaus, dur de Jerusalém sasta de zoi millas.

14.  Y junos chalában chamuliando enré si de sarias oconas buchias sos
habian anacado.

15.  Y sasta sinaban penando y chamuliando o yeque sat o aver, bigoreó á
junos o matejo Jesus, y piraba sat junos.

16.  Tami as aquias de junos sinaban ucharadas, somia que na le
pincharasen.

17.  Y les penó: ¿Qué vardas sinelan oconas, sos chamulais enré sangue
pirando?  Y presas sinelais charavares?

18.  Y rudelando yeque de junos, arquerado Cleóphas, le penó: ¿Tucue
gringó andré Jerusalém: y na chanelas ma ha anacado oté oconas chibéses.

19.  O les penó: ¿Que buchí?  Y rudeláron: De Jesus Nazareno, sos sinaba
yeque gacho Propheta, silnó andré obras y andré vardas anglal de Debél y
de sari a sueti;

20.  Y sasta le entreguisaráron os Pontesquerés y amáres Manclayes á
condenacion de meripen, y o trijuláron:

21.  Tami mu fronsaperabamos, que ó sinaba sos terelaba de diñar mestepé
á Israel; o mas choro sinela, que sejonia sinela o trincho chibés, que
oconas buchias han anacado.

22.  Aunque yeques cadchias de amarias nos han querelado darañar; siras
anglal e clarico chaláron al sepulchro.

23.  Y na terelando alachado desquero trupo, limbidiáron, penando que
habian dicado oté vision de Manfarieles, sos penelan que ó vivisarela.

24.  Y yeques de amares plalores chaláron al sepulchro, y lo alacháron
andiar sasta as cadchias lo habian penado; tami á ó na lo alacháron.

25.  Y Jesus penó á junos: ¡O dinelés y tardos de carlochin, para
pachibelar o saro sos os Prophetas han penado!

26.  ¿Na jomte, que o Christo urjiyase oconas buchias, y que andiar
chalase enré desquero chimusolano?

27.  Y se chitó á penar desde Moysés y de sarés os Prophetas, chibando en
dundun as randiñipenes sos chamulian de ó.

28.  Y bigoreáron al gau, á duque chalaban: Y ó diñó simaches de chalar
mas dur.

29.  Tami o detereláron sat sila, penando: Queda tucue sat amangue,
presas tasata sinela, y o cam ha chalado ostely.  Y chaló andré sat
junós.

30.  Y sinando bejelado sat junos á la mensalli, ustiló o tato, y o
majarificó: y terelando asparabado, se lo diñaba.

31.  Y sináron despandadas as aquias de junós, y lo pincharáron; y ó
entonces se najó de desquerias aquias.

32.  Y penáron yeque á aver: ¿Pre baji na bucharaba amaro carlochin enrún
amangue, pur andré o drun chamuliaba sat amangue, chibando en dundun as
randiñipenes?

33.  Y ardiñandose andré a mateja ocána, limbidiáron á Jerusalém: y
alacháron catanés á os once, y á junos sos sinaban sat junós,

34.  Sos penáron; Chachipen, ha ardiñado o Erañó, y se ha diado á Simón.

35.  Y junos penáron ma les terelaba anacado andré o drun y sasta le
habian pincherado al asparabar o tato.

36.  Y sinando chamuliando oconas buchias, se chitó Jesus en medio de
junos, y les penó: Paz á sangue: menda sinelo, na darañeleis.

37.  Presas junos perelales de dal, y canguelo, penchababan que
diquelaban yeque barbalé.

38.  Y les penó: ¿Presás terelais dal, y costunelan pensamientos á jirés
carlochines?

39.  Diquelad minrias bastes y minrés pindrés, que menda matejo sinelo:
pajabelad y diquelad, presas yeque barbalé na terela brinza ta cocális,
sasta diquelais que terelo menda.

40.  Y penado ocono, les dió as bastes y os pindrés.

41.  Tami sasta aun na astisirasen creer, sinando maravillados de
pesquital, les penó: ¿Terelais acoi buchi que jamar?

42.  Y junos le laneláron yeque arecata de macho querabado, y yeque
frimita de anguin.

43.  Y habiendo jamado anglal de junos, ustiló as sobras, y se les diñó.

44.  Y les penó: Oconas sinelan as vardas sos pené á sangue, sinando aun
con-a-sangue, que jomte que se perele o saro ma sinela libanado de mangue
andré a Eschastra de Moysés, y andré os Prophetas, y andré os Psalmes.

45.  Entonces les despandó a suncai, somia que jabillasen as
randiñapenes.

46.  Y les penó: Andiar sinela libanado, y andiar jomte que o Christo
urjiyaráse, y ardiñáse al trincho chibes de enrún os mulés:

47.  Y que se chamuliase andré desquero nao penitencia y mecos de grecos
á sari a sueti, y brotoboro á Jerusalém.

48.  Y sangue marchirés sinelais de ocónas buchias.

49.  Y menda bichabelo opré sangue á la buchi prometida de minrio Dada:
Tami sangue permaneced acoi andré o foros, disde que sinelais perelalés
de la sila e udscho.

50.  Y os sicabó abrí disde Bethania: y ardiñando desqueres hastes os
majarificó.

51.  Y anacó, que o chiros que os majarificaba, se najó de junos, y
sinaba lliguerado al Tarpe.

52.  Y junos despues de buchararse al chiquen y querelarle adoracion, se
limbidiáron á Jerusalém sat bari pesquital.

53.  Y sinaban deltó andré a cangrí loando ta majarificando á Debél.
Unga.

                                * * * * *

                       SABOCA ENRECAR DEBEL ERERIO.

                                * * * * *

                                Chachipè.


